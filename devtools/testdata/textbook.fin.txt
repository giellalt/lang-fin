Esittely.
Nimeni on Riho Volmer.
Olen kaksikymmentäyksivuotias virolainen poika.
Tällä hetkellä olen vaihto-opiskelijana Helsingin yliopistossa, opiskelen täällä suomea.
Aion olla Suomessa vuoden.
Olen vielä naimaton.
Minulla on kyllä tyttöystävä, mutta en sano, kuka hän on.
Millainen tyttö hän on?
Minun mielestäni hän on erittäin kaunis tyttö.
Hänellä on lyhyt vaalea tukka ja ruskeat silmät.
Olen kotoisin Virosta, vanhempani asuvat Tartossa.
Äitini (44) on kirjanpitäjä.
Isäni (46) on asianajaja.
Hänellä on oma toimisto ja paljon töitä.
Hän harrastaa lenkkeilyä ja pelaa tennistä.
Minulla on yksi sisko ja kaksi veljeä.
Veljeni (8 ja 10) käyvät vielä koulua, siskoni Anu (22) opiskelee Tarton yliopistossa biologiaa.
Tartto on pieni vanha kaupunki.
Harrastan kieliä, maalaamista ja urheilua, pelaan usein koripalloa.
Puhun hyvin englantia ja venäjää, melko hyvin saksaa ja vähän suomea.
Haluaisin opiskella myös ruotsia.
Muut sanovat, että olen komea tummatukkainen poika.
Omasta mielestäni olen iloinen ja hyväntuulinen, tavallinen nuorimies.
Tässä on Eija.
Eija Laaksonen on 45-vuotias suomalainen nainen.
Hän asuu Turussa.
Eija on naimisissa.
Hänen miehensä Matti (48) on kotoisin Pohjanmaalta.
Matti on rakennusinsinööri, hän on töissä isossa firmassa.
Matti on mukava ja rauhallinen mies.
Eija on Matille hyvä vaimo ja lapsille erittäin hyvä äiti.
Eija on lääkäri ja käy töissä terveyskeskuksessa.
Heillä on kolme lasta, yksi poika ja kaksi tytärtä.
Juha (20) on ammattikoulussa, hänestä tulee kokki.
Sanna (15) on teini-ikäinen ja käy koulua, Tiina (5) on päiväkodissa.
He ovat oikein mukava ja onnellinen perhe.
Heillä on pieni valkoinen kissa Mirri.
Se on hyvin ystävällinen.
Heillä on myös iso musta koira Musti.
Se on vielä aika nuori.
Tiina leikkii usein koiran kanssa.
Eija harrastaa käsitöitä ja ruuanlaittoa.
Hän soittaa pianoa ja laulaa hyvin.
Eija laulaa kuorossa.
Eija puhuu aika hyvin ranskaa ja ymmärtää espanja.
Hän ei puhu viroa eikä venäjää.
Eija on puhelias ja seurallinen.
Hän on kaunis nainen.
Hänellä on vaalea suora tukka ja siniset silmät.
Tanskalainen Jens.
Riho tapaa kadulla vieraan miehen.
Riho:.
Hei, anteeksi, puhutko suomea?
Jens:.
Puhun kyllä vähän.
Riho:.
Voisitko sanoa, missä on lähin pankkiautomaatti?
Jens:.
Ikävä kyllä, en tiedä, olen itsekin vieras täällä.
Olen ulkomaalainen.
Kuka sinä olet?
Riho:.
Olen Riho Volmer, virolainen opiskelija.
Mistä sinä olet?
Jens:.
Olen Tanskasta, Jens Henriksen.
Hauska tutustua.
Riho:.
Hauska tutustua.
Mistä kaupungista olet kotoisin?
Jens:.
Olen kotoisin Tanskan pääkaupungista Kööpenhaminasta.
Entä sinä?
Riho:.
Olen Tartosta.
Jens:.
Ai kuinka kiva.
Olin Tartossa kaksi viikkoa sitten, työmatkalla.
Riho:.
Puhutko viroa?
Jens:.
Valitettavasti en puhu.
Puhun vain englantia ja suomea.
Riho:.
Saanko kysyä vielä?
Jens:.
Joo, ole hyvä.
Minulla on aikaa.
Riho:.
Kuinka vanha sinä olet?
Jens:.
31-vuotias.
Riho:.
Oletko naimisissa?
Jens:.
En, olen eronnut.
Vaimoni oli suomalainen.
Riho:.
Mikä olet ammatiltasi?
Jens:.
Olen tietokonealalla.
Riho:.
Mitä teet Suomessa?
Jens:.
Olen täällä töissä.
Riho:.
Mitä harrastat?
Jens:.
Harrastan uintia ja jääkiekkoa.
Olen urheiluhullu.
Riho:.
Niin minäkin.
Jens:.
Vai niin.
Riho:.
Millä kadulla sinä asut?
Jens:.
Asun Vironkadulla.
Riho:.
Sepä hauskaa, meillä on sama matka.
Mennään ensin kaljalle ja sitten yhdessä kotiin.
Sopiiko?
Jens:.
Se sopii erittäin hyvin.
Riho:.
Nyt voit kysyä minulta kaikkea.
Anteeksi, että olin näin utelias.
Jens:.
Ei se mitään.
Kellonajat.
Mitä kello on?
Paljonko kello on?
Kuinka paljon kello on?
Kello on (tasan) viisi.
Kello on puoli kuusi.
Kello on kymmenen (minuuttia) yli kuusi.
Kello on viisitoista yli kuusi.
Kello on vartin/varttia yli kuusi.
Kello on viittätoista vaille/vailla kuusi.
Kello on varttia vaille kuusi.
Kello on jo kuusi!
Niin paljon!
Kello on vasta kahdeksan!
Niin vähän!
Mihin aikaan nouset aamulla?
Nousen kello seitsemän.
Milloin tunti alkaa?
Tunti alkaa seitsemältä.
Koska tulet?
Tulen puoli kahdeksalta.
Marian viikko.
Maria Koski.
Henkilötiedot.
Etunimet: Maria Johanna.
Sukunimi: Koski.
Kansalaisuus: suomalainen.
Henkilötunnus: 291094-822F.
Syntymäpaikka: Pori.
Syntymäaika: 29.10.1994.
Osoite: Luotsikatu 13 C 7, postinumero 00160 Helsinki.
Sähköpostiosoite: mariak@teatteri.fi.
Puhelinnumero/kännykkänumero: +358 44 720 9316.
Äidinkieli: suomi.
Muut kielet: englanti, ranska.
Siviilisääty: naimaton.
Ammatti: tarjoilija.
Harrastukset: lukeminen, klassinen musiikki, teatteri.
ulkonäkö.
sievä.
pitkä kihara tukka.
hoikka.
silmälasit.
keskimittainen.
sinisilmäinen.
luonne.
miellyttävä.
hyväntuulinen.
iloinen.
Maria on töissä eräässä ravintolassa.
Hänen työvuoronsa ovat maanantaina, tiistaina ja lauantaina.
Tänään on tiistai.
Hän pääsee töistä kuudelta illalla.
Sitten hän menee kotiin.
Kotona hän ei tee mitään, koska hän on väsynyt.
Huomenna, keskiviikkona, hänellä on ruotsin kurssi.
Se alkaa puoli kuudelta ja loppuu vasta kahdeksan aikoihin.
Hän käy kaksi kerta viikossa kuntosalilla.
Hän harrastaa aerobica.
Hän käy usein ulkona.
Eilen hän oli kylässä ja toissa päivänä elokuvissa.
Torstaisin ja perjantaisin hän käy yleensä konsertissa tai teatterissa.
Maria haluaa näyttelijäksi tai oopperalaulajaksi.
Se on salainen haave.
Hän laulaa yksin iltaisin.
Hän aikoo mennä teatteri- tai musiikkikouluun.
Lauantaina hän menee taas töihin kello kahdeksi päivällä.
Sunnuntaina hän lähtee ehkä maalle, koska siellä asuvat hänen vanhempansa.
Heillä on iso maalaistalo.
Loman aikana kesäkuussa hän on varmasti siellä.
Maalla on aina paljon töitä, koska heillä on iso puutarha ja paljon kotielämiä.
Maria viihtyy maalla, koska heidän talonsa on metsän laidassa järven rannalla, mikä on melkein jokaisen suomalaisen unelma.
Maria pitää luonnosta erittäin paljon.
Maria on iloinen tyttö ja hän on aina hyvällä tuulella.
Missä Riho asuu?
Riho ja Jens ovat pubissa, juovat olutta ja keskustelevat.
Jens:.
Täällä on hauskaa.
Tämä on mukava baari.
Olutkin on edullista eikä niin kallista kuin muualla.
Minä pidän keskioluesta, en pidä viinistä.
Riho:.
En minäkään.
Juon mielelläni suomalaista olutta.
Jens:.
Mitä ohjelmaa sinulla vielä tänään on?
Riho:.
Ei mitään erikoista.
Luen vähän suomea, huomenna on jo kahdeksalta tunti.
Mitä kello on?
Jens:.
Kohta puoli yhdeksän.
Riho:.
Ihanko totta?
Onko se jo niin paljon?
Jens:.
On.
Harmi, että aika kuluu niin nopeasti.
Riho:.
Maksetaan ja lähdetään nyt.
Minulla on vähän kiire.
He lähtevät pubista ja kävelevät kadulle.
Jens:.
Voi, mikä inhottava ilma!
Tuulee niin että tukka lähtee!
Riho:.
Syksy on tänä vuonna tosi kylmä.
Aina vaan sataa.
Aamulla oli vain kahdeksan astetta lämmintä.
Jens:.
Missä sun kämppä on?
Riho:.
Asun opiskelija-asuntolassa.
Minulla on pieni huone, kylpyhuone ja vessa.
Keittiö on käytävän päässä, se on yhteinen.
Syön tavallisesti ulkona.
En osaa laittaa ruokaa.
Missä sinä asut?
Jens:.
Minulla on vuokra-asunto puoleksi vuodeksi, sen jälkeen palaan kotiin, siis maaliskuussa.
Tavataanko vielä tällä viikolla?
Oli todella hauska tutustua.
Olen täällä Helsingissä vähän yksinäinen.
Olen varma, että meistä tulee hyviä ystäviä.
Riho:.
Niin minäkin.
Sääli, että olen poissa viikonloppuna.
Matkustan kotiin, Viroon.
Tulen takaisin maanantaiaamuna.
Jens:.
Mihin aikaan laiva saapuu?
Riho:.
Se on perillä Helsingissä viittätoista vaille kymmenen.
Tavataan sitten ensi viikolla.
Soitan sinulle.
Voi, unohdin kysyä, mikä sun puhelinnumero on?
Jens:.
Se on 040 557 839.
Entäs sinun?
Riho:.
53 286091.
Yritän soittaa jo maanantaina.
Jens:.
Sepä hauskaa!
Oli kiva nähdä!
Riho:.
Sama täällä!
Soitellaan!
Jens:.
Soitellaan!
Rihon huone.
Riho on onnellinen, että hänellä on nyt uusi kaveri Helsingissä.
Ei ole hyvä olla yksin vieraassa kaupungissa.
Riho ei halua olla yksin kämpässään.
Siksi hän käy usein ulkona - urheiluhallissa, kirjastossa tai muuten vain kaupungilla.
Pari kertaa viikossa hän käy iltaisin kapakassa.
Hän ei pidä alkoholista vaan ihmisistä siellä.
Hänellä ei ole niin paljon rahaakaan, että voisi joka ilta juoda.
Hänen naapurissaan asuvat venäläinen tyttö ja suomenruotsalainen poika, mutta he ovat usein poissa.
Ehkä he käyvät iltaisin töissä?
Riho ei käy töissä, koska hän saa opintotukea.
Rihon huone on pieni mutta kuitenkin viihtyisä ja tarpeeksi suuri hänelle.
Huoneessa on oikealla sänky ja vasemmalla ikkunan vieressä iso kirjoituspöytä ja kaksi tuolia, toinen niistä on nojatuoli.
Oven lähellä on vaatekaappi, seinällä on kirjahylly, jossa on monta kirjaa.
Riholla on televisio, mutta radiota hänellä ei ole.
Sängyn alla on Rihon matkalaukku, sängyllä on valkoinen peitto ja tyyny.
Pöydällä on lamppu, suomalaisvirolainen sanakirja, suomen kielen oppikirja, kaksi vihkoa, lyijykynä ja paljon monisteita.
Hän nimittäin opiskelee suomea.
Pöydällä on myös valokuva Rihon perheestä ja seinällä pieni taulu, jonka hän on itse maalannut.
Ikkunassa on keltaiset verhot.
Lattialla on vihreä matto.
Eijan päivä.
Aamulla.
Herätyskello soi puoli seitsemältä.
Eija ei halua nousta, mutta nousta pitää, koska pitkä työpäivä odottaa.
Hän laittaa aamiaisen ja keittää kahvia.
Matti pitää kahvista, mutta lapset pitävät maidosta ja kaakaosta.
Aamiaiseksi he syövät tavallisesti puuroa ja voileipää.
Eija on sitä mieltä, että aamulla täytyy syödä kunnon ruokaa.
Lapset eivät pidä puurosta, mutta Eijan sana painaa tässä perheessä.
Seitsemältä Eija herättää perheen.
Lapset peseytyvät ja pukeutuvat.
Eijan täytyy tarkistaa, peseekö Tiina hampaansa.
Matti hakee ensiksi eteisestä aamulehden ja lukee sitä ruokapöydässä.
Eija ei pidä siitä, mutta minkäs sille voi.
Jokaisella on omat huonot tapansa.
He lähtevät kotoa puoli kahdeksalta.
Juha menee polkupyörällä.
Sanna menee jalan, koska koulu sijaitsee aika lähellä.
Matka kestää noin seitsemän minuuttia.
Muut menevät autolla.
Tavallisesti Matti ajaa, vaikka Eijallakin on ajokortti.
Heidän täytyy viedä Tiina päiväkotiin.
Töissä.
Eijan vastaanotto alkaa tasan yhdeksältä.
Muistathan, että hän työskentelee lääkärinä terveyskeskuksessa.
Hän on sisätautilääkäri.
Aamupäivällä hän on töissä kolme tuntia, iltapäivällä neljä tuntia.
Välillä hän juo kahvia ja syö kevyen lounaan työpaikan kahvilassa.
Hän soittaa Matille ja sopii tapaamisesta töiden jälkeen.
Hän soittaa myös lapsille ja kysyy, mitä heille kuuluu.
Sanna on juuri nyt vaikeassa iässä eikä halua puhua äidin kanssa.
Sannalla on omat ongelmansa.
Eija toivoo, että se vaihe menee pian ohi.
Juha ei ole kotona, hän on naapurissa.
Kello 13 alkaa kokous, joka kestää noin tunnin.
Eija pitää työstään hyvin paljon.
Hänestä tuntuu, että hänen työnsä on tärkeää.
Töiden jälkeen Eija menee ostoksille, hänen täytyy ostaa ruokaa koko viikonlopuksi.
Matti hakee Tiinan päiväkodista, ja he kaikki tapaavat ostoskeskuksen edessä parkkipaikalla.
Matti odottaa siellä, kuten he sopivat aiemmin puhelimessa Eijan kanssa.
He palaavat kotiin puoli kuudelta.
Illalla kotona.
Noin kuudelta he syövät yhdessä päivällistä.
Sen laittaa tavallisesti Juha, sillä hänen täytyy harjoitella ruuanlaittoa.
Sunnuntaisin keittiössä puuhaa kuitenkin Eija.
Hänkin pitää ruuanlaitosta, erityisesti leipomisesta.
Sanna ja Matti tiskaavat vuorotellen.
Päivällisen jälkeen Matti lukee lehteä tai katsoo televisiota.
Juha pelaa jalkapalloa tai kuuntelee huoneessaan rockmusiikkia.
Sanna ei pidä sellaisesta musiikista, hän haluaa kuunnella jotakin muuta.
Tavallisesti hän lähtee iltaisin ulos ystävänsä luokse tai jonnekin muualle.
Läksyt hän tekee jo päivällä.
Hän käy usein myös diskossa.
Sannalla on kuitenkin yksi harrastus: hän käy ratsastamassa joka tiistai ja keskiviikko.
Hänellä on oma rakas hevosensa.
Eija lukee illalla kirjaa tai tekee käsitöitä, neuloo tai ompelee jotakin.
Hänen täytyy siivotakin vähän, koska olohuoneessa on kamala sotku.
Onneksi hänen ei tarvitse viedä roskia, koska Matti tekee sen mielellään.
Laaksosen perhe menee nukkumaan yhdeltätoista, paitsi Tiina, joka nukkuu jo.
Sanna tulee kotiin vasta puoli kahdeltatoista.
Hän on soittanut äidille ja pyytänyt luvan.
Hän sulkee hiljaa oven, syö keittiössä jotakin ja käy nopeasti suihkussa.
Hän unelmoi vielä vähän vuoteessaan.
Ehkä hän on rakastunut?
Puhelinkeskustelu.
Riho soittaa Laaksosille.
Hän valitsee numeron.
Riho:.
Riho Volmer täällä, hei.
Eija:.
No hei.
Mitä kuuluu?
Riho:.
Ihan hyvää, kiitos.
Entäs teille?
Eija:.
Kiitos hyvää.
Riho:.
Tiedätte varmaan, että olen täällä Helsingissä.
Eija:.
Tiedän kyllä, äitisi kirjoitti siitä.
Riho:.
Soitan, koska haluan kysyä, mitä teette ensi viikolla.
Siskoni Anu tulee käymään Suomessa ja haluaisimme tulla teille kylään.
Eija:.
Kiva juttu.
Olette aina tervetulleita.
Milloin aiotte tulla?
Riho:.
Lähden perjantaina Viroon, koska äidillä on syntymäpäivä, ja maanantaiaamuna tulemme Anun kanssa laivalla takaisin Suomeen.
Anulla on täällä jokin biologian seminaari, en tiedä tarkkaan.
Se päättyy torstaina, ja silloin tulisimmekin, jos sopii.
Eija:.
Se sopii ihan hyvin.
Juna lähtee Helsingistä kello kuusi illalla ja on perillä Turussa vähän yli kahdeksan.
Voitte tulla sillä, jos ehditte.
Riho:.
Uskon, että ehdimme.
Mutta lähetän viestin, jos suunnitelma muuttuu.
Millä kadulla muuten asutte?
Eija:.
Älä siitä huolehdi.
Tulemme tietenkin asemalle vastaan.
Soitellaan asiasta vielä tarkemmin ensi viikon alussa, kun Anukin on jo Suomessa.
Riho:.
Joo, soitellaan.
Eija:.
Toivota meidän puolestamme äidillesi paljon onnea.
Vie terveisiä kaikille!
Riho:.
Kiitos samoin.
Eija:.
Hauskaa matkaa sinulle!
Riho:.
Kiitos.
Nähdään pian!
Eija:.
Nähdään!
Hei!
Riho:.
Hei hei!
Lähettäjä:.
riho.volmer@gmail.com.
Vastaanottaja:.
eija.laaksonen@terveyskeskus.fi.
Kopio:.
Aihe:.
aikataulumuutos.
Hei!
Suunnitelma muuttui vähän.
Emme pääse tulemaan kuuden junalla.
Olemme Turussa vasta yhdeksältä.
Nähdään asemalla!
Terveisin.
Riho ja Anu.
Rihon päivänohjelma.
aamu.
7.00 herätys, voimistelu.
7.10 suihku.
7.30 lähtö kotoa.
7.45 aamupala yliopiston kahvilassa (kahvi, juustovoileipä, sämpylä).
8.15 suomen kieliopin tunti.
10.15 suomen kirjallisuuden historian luento (luentosali 340).
päivä.
11.50 lounas yliopiston ruokalassa.
12.15 suomen keskustelukurssi.
14.00 kirjasto, kerran viikossa käännöskurssi.
17.30 päivällinen (missä sattuu).
ilta.
18.00 vapaa aika (elokuvat, teatteri, ostokset jne.).
ruotsin kurssi keskiviikkona ja perjantaina.
20.00 harjoitukset (koripallo).
21.30 jos hän ei ole vielä liian väsynyt - baari, disko.
iltapala, jos on nälkä.
televisio, lukeminen.
24.00 nukkumaanmeno.
Kirjakaupassa.
Ennen kuin Riho matkustaa kotiin, hänen täytyy vielä käydä ostoksilla.
Äidillähän on syntymäpäivä.
14. lokakuuta hän täyttää 45 vuotta ja se on heidän perheessään aika tärkeä tapahtuma.
Sisaruksetkin odottavat varmaan tuliaisia.
Riho ajattelee käydä isossa tavaratalossa, koska siellä on suuri valikoima ja juuri nyt alennusmyynti.
Hänen täytyy vain miettiä, mitä hän ostaa.
Äiti haluaisi varmasti kirjan, koska hän pitää lukemisesta.
Myyjä:.
Päivää, saisinko auttaa?
Riho:.
Tarvitsen syntymäpäivälahjan äidilleni.
Ajattelin ostaa kirjan.
Myyjä:.
Tännepäin, olkaa hyvä!
Täällä vasemmalla on monta uutta mielenkiintoista rakkausromaania.
Tämä amerikkalaisen naiskirjailijan Elämäni mies on todella suosittu kirja.
Riho:.
Ei kiitos.
Äiti ei pidä sellaisista naistenkirjoista.
Hän on enemmän kiinnostunut historiasta, taiteesta ja runoudesta.
Myyjä:.
Täällä oikealla on pari suomalaista runokokoelmaa.
Ehkä valitsette tästä.
Riho:.
Kiitos, selailen vähän.
Riho selailee vähän aikaa kirjoja.
Riho:.
Voi olla, ettei äitini kielitaito ole niin hyvä, että hän voisi lukea suomalaista runoutta, ostan mieluummin jotain käytännöllistä.
Myyjä:.
Ehkä keittokirja?
Pitääkö hän ruuanlaitosta?
Riho:.
Kyllä pitää.
Se on hyvä idea.
Missä teillä ovat keittokirjat?
Myyjä:.
Tuolla takana.
Mennään sinnepäin.
Riho:.
Tämä iso ja värillinen näyttää kiinnostavalta.
Paljonko se maksaa?
Myyjä:.
Se maksaa 30 euroa.
Riho:.
Se on hirveän kallis.
Minulla ei ole niin paljon rahaa.
Olen köyhä opiskelija.
Myyjä:.
Mutta tuo pienempi tuolla maksaa vain 25 euroa.
Sekin on hyvä.
Kuvia vain on vähemmän.
Riho:.
Entä tuo kirja, mitä se maksaa?
Myyjä:.
Anteeksi, mikä?
Riho:.
Tuo ohut punainen, kannessa pari oranssia porkkanaa?
Myyjä:.
Tämäkö?
Riho:.
Niin.
Myyjä:.
Hetkinen..
Tämä maksaa 10 euroa.
Se on halpa, mutta myös tietysti hyvä.
Sen nimi on Kiireisen kokkaajan keittokirja.
Tässä ei ole vain yhtään kuvaa.
Riho:.
Ei se mitään.
Otan sen.
Myyjä:.
Kassa on tuolla, olkaa hyvä.
Riho:.
Kiitos avusta.
Myyjä:.
Olkaa hyvä.
Riho:.
Hei!
Myyjä:.
Hei!
Riho ostaa alennusmyynnistä vielä kaksi CD-levyä, 10 euroa kappale, toisen itselleen,toisen siskolleen, ja leluosastolta yhden palapelin.
Hän käy myös vaateosastolla ja ostaa kummallekin veljelleen T-paidan.
Onko nyt kaikki?
Ei vielä, isälleen hän vie pullon suomalaista viinaa ja tyttöystävälleen hajuvettä.
Yhteensä hän kuluttaa lähes 100 euroa.
Kahvilassa.
Riho ja Maria tutustuivat ruotsin kurssilla.
Riho näkee Marian taas sattumalta kadulla ja kutsuu hänet kahville.
Maria suostuu heti.
Maria:.
Hyvää päivää, onko tämä vapaa?
Tarjoilija:.
On, olkaa hyvä.
Mitä teille saa olla?
Riho:.
Päivää, haluaisin kupin kahvia ja pullon kivennäisvettä.
Tarjoilija:.
Millaista kahvia?
Riho:.
Tavallista mustaa kahvia.
Tarjoilija:.
Entä muuta?
Riho:.
Saanko yhden voileivän?
Tarjoilija:.
Millaisen haluatte?
Riho:.
Otan yhden kinkkuvoileivän.
Ei muuta, kiitos.
Tarjoilija:.
Entä teille?
Maria:.
Minä otan lasin appelsiinimehua ja pienen pullan.
Tarjoilija:.
Tuleeko muuta?
Maria:.
Kiitos, ei.
Riho:.
Etkö sinä juo kahvia?
Maria:.
En pidä kahvista.
Juon mieluummin teetä.
Riho:.
Minä juon päivässä ainakin neljä kuppia kahvia.
Aamulla laitan kahviin kermaa ja sokeria, myöhemmin juon mustana.
Pidän vahvasta kahvista.
Myöhään illalla juon kuitenkin silloin tällöin teetä.
Maria:.
Mutta minä en juo koskaan kahvia.
En aamulla enkä illalla.
Riho:.
Tässä kahvilassa on oikein hyvää ruokaakin.
Minusta täällä on kivaa.
Maria:.
Niin minustakin.
Välillä täällä soittaa bändi ja tanssiakin voi.
Riho:.
Tullaan joskus ensi viikolla tänne.
Siskonikin on silloin Helsingissä.
Maria:.
Tullaan vaan.
Maanantaina ja tiistaina olen töissä.
Riho:.
Me taas lähdetään torstaina vierailulle Turkuun.
Maria:.
Ehkä sitten viikon päästä keskiviikkona?
Riho:.
Sopii hyvin.
Ruotsin kurssin jälkeen.
Riho:.
Ottaisin laskun.
Tarjoilija:.
Se tekee 8,50.
Riho:.
Tässä, ole hyvä.
Tarjoilija:.
Kiitos.
Omakotitalossa.
On torstai.
Anu ja Riho menevät bussilla rautatieasemalle ja matkustavat Turkuun.
He katsovat aikataulusta, että juna lähtee laiturilta 7 kello 19.02.
Matka kestää suunnilleen kaksi tuntia.
Turun asemalla odottavat jo Eija ja Matti.
He ajavat Matin autolla Martinkadulle, jossa on Laaksosten uusi ja kaunis omakotitalo.
Ensin Matti näyttää vieraille taloa, hän on siitä erittäin ylpeä.
Matti:.
Mennään sisään!
Tervetuloa kotiimme!
Tässä on Tiina ja tämä on Sanna.
Juha tulee myöhemmin.
Riho:.
Hauska tutustua.
Tässä on teille pieni lahja.
Matti:.
Kiitos.
Riho:.
Montako huonetta teillä on?
Matti:.
Yhteensä seitsemän huonetta.
Alakerrassa on olohuone, keittiö, meidän makuuhuoneemme ja vaatekomero.
Riho:.
Onpas tilava eteinen ja olohuone!
Teillä on takkakin!
Matti:.
Se oli Eijan ajatus.
Hän pitää lämmöstä ja tulesta.
Mennään ylös.
Riho:.
Aika korkeat portaat.
Matti:.
Niin on.
Talossa on kolme kerrosta.
Lasten huoneet ovat yläkerrassa.
Anun huone on ullakkokerroksessa.
Riho nukkuu Juhan kanssa samassa huoneessa, olette melkein samanikäisiä ja toivottavasti sovitte hyvin yhteen.
Riho:.
Joo, tapasimme kerran Virossa, kun Eija ja Juha olivat meillä käymässä.
Matti:.
Niin, tiedän, sen takia ajattelimmekin, että voitte nukkua samassa huoneessa.
Tässä on sinun huoneesi, Anu.
Anu:.
Mukava huone.
Matti:.
Se on Eijan työhuone.
Jätä laukku tänne.
Tulkaa, näytän teille Juhan huoneen.
Se on tässä tyttöjen huoneiden vieressä.
Anu:.
Miten iso ja valoisa huone.
Ja ikkunasta sellainen hieno näköala.
Matti:.
Joo, meillä on aika iso puutarha.
Ja Aurajokikin näkyy täältä oikein hyvin.
Mennään nyt takaisin alas.
Eija on laittanut vähän ruokaa.
Teillä on varmasti nälkä.
Riho:.
Onko teillä saunakin?
Matti:.
Kyllä, sauna on kellarissa, sähkösauna valitettavasti.
Koko talossa on sähkölämmitys.
Pidän itse kyllä enemmän puusaunasta, mutta sähkösauna tietysti lämpenee nopeammin ja nykyisin aika on rahaa.
Riho:.
Minä pidän minkälaisesta saunasta tahansa.
Pääasia, että olisi lämmin ja vähän vettäkin.
Matti:.
Mennään saunaan, jos tahdot, mutta ei tänään, on jo myöhä.
Eija odottaa alhaalla.
Mennään ruokailuhuoneeseen.
Tässä vasemmalla on kylpyhuone ja vessa.
Anu:.
Teillä on oikein kaunis ja kodikas talo.
Matti:.
Ja asuntolaina viideksitoista vuodeksi.
Mutta paikka on tosi hyvä, lähellä keskustaa.
Ajan auton talliin ja tulen heti takaisin.
Istukaa tuonne sohvalle.
Riho:.
Saako täällä jossain polttaa?
Matti:.
Mene vaikka terassille.
Siellä on tuhkakuppikin.
Anteeksi, miten pääsee..
Riho on ulkona Marian kanssa, ja Anun täytyy mennä yksin satamaan.
- Anteeksi, miten pääsen Länsisatamaan?
- Tästä Vironkadulta pääset bussilla numero 18 linja-autoasemalle ja sieltä 15:llä (viidellätoista) suoraan länsiterminaaliin.
- Kiitos.
Anu odottaa pysäkillä ja pysäyttää kättä heilauttamalla bussin.
Joku ystävällinen nuori nainen auttaa häntä nostamaan painavan matkalaukun sisälle.
Anu ostaa kuljettajalta lipun.
Matka kestää vain pari minuuttia.
Anu jää pois bussista vahingossa jo rautatieaseman kohdalla ja joutuu kysymään tietä uudelleen.
Hänelle neuvotaan kaksi eri tapaa mennä satamaan.
Hän voisi kävellä 300 metriä linja-autoasemalle Mannerheimintien toiselle puolelle, mutta koska hänellä on painava laukku mukanaan, hän päättää mennä metrolla, joka kulkee rautatieaseman alla.
Rullaportailla pääsee asematunneliin, mutta metron löytäminen on vaikeaa.
Vastaan tulee poliisipartio, jolta Anu kysyy tietä metroon.
Toinen poliiseista näyttää hänelle metroon vievän käytävän ja neuvoo katsomaan opasteita, joita onkin joka puolella.
Anu pääsee metrolla pääteasemalle Ruoholahteen, jossa hän nousee taas maan pinnalle.
Nyt hänen täytyy vain ylittää vilkas Itämerenkatu liikennevaloista.
Hän nousee bussiin numero 15 ja pääsee satamaan.
Miksi kukaan ei kertonut, että raitiovaunu 9 menee nykyään suoraan Länsiterminaaliin?
Mitä teit viime viikolla?
Mitä Riho teki?
Aika on mennyt nopeasti.
Riho lupasi soittaa Jensille viime viikolla mutta unohti.
Nyt on tiistai ja Riho puhuu Jensin kanssa puhelimessa.
Riho:.
Hei! Riho täällä.
Jens:.
Hei! Mitäs kuuluu?
Riho:.
Todella hyvää, kiitos.
Entä itsellesi?
Jens:.
Ei mitään erikoista.
Riho:.
Anteeksi, etten soittanut aikaisemmin.
Oli aika paljon tekemistä.
Muistan kyllä, että minun piti soittaa viime maanantaina.
Jens:.
Ei se mitään.
Kiva kun soitit.
Mitäs puuhailet?
Riho:.
Kävin toissa viikonloppuna Tartossa.
Äidillä oli syntymäpäivä, puolet suvusta oli paikalla, ja juhlat oli tosi upeat.
Söin, join ja niin edelleen.
Tietysti minun piti kertoa jokaiselle sukulaiselle, millaista elämä täällä Helsingissä on.
Vein äidille lahjaksi keittokirjan.
Hän oli siitä todella iloinen ja lupasi harjoitella sekä suomea että kokkaamista.
Jens:.
Milloin palasit?
Sanoit, että tulet maanantaina?
Riho:.
Joo, tulimme siskon kanssa aamulaivalla, ja sitten meni koko viikko hänen kanssaan.
Jens:.
Mitä hän tekee?
Riho:.
Hän opiskelee Tartossa biologiaa, valmistuu ensi vuonna.
Näytin hänelle vähän kaupunkia ja kävimme shoppailemassa.
Anu tuhlasi paljon rahaa.
Soitin kerran sinullekin, mutta et vastannut.
Se oli keskiviikkona.
Jens:.
Keskiviikkona?
Olin koko päivän työpaikalla.
Oli rankka päivä ja koko ajan hirveä kiire.
Iltaan mennessä olin jo niin väsynyt, että tulin kotiin ja nukahdin heti.
Puhelin oli äänettömällä.
Riho:.
Ikävä juttu.
Meillä oli tosi kivaa.
Kerroinko jo sinulle, että tutustuin erääseen tyttöön ruotsin kurssilla?
Jens:.
Et ole sanonut mitään.
Riho:.
Maria on suomalainen ja oikein mukava tyyppi.
Olemme olleet pari kertaa syömässä ja kävimme silloin keskiviikkona yhdessä ulkona.
Jens:.
Ai ai, muistan myös, että kerroit yhdestä kauniista tyttöystävästä kotonakin odottamassa.
Riho:.
Älä nyt viitsi, ei se ole mitään sellaista.
Siskoni Anu oli myös mukana.
Jens:.
No, mitäs te sitten illalla teitte?
Riho:.
Olimme ensin baarissa.
Tilasimme juomat, eli tytöt joivat viiniä ja minä tietenkin vain olutta.
Sitten menimme yökerhoon tanssimaan ja olimme siellä kunnes klubi meni kiinni.
Jens: .
Tanssitko Anun kanssa?
Riho:.
Höpö höpö.
Tanssin Marian kanssa, sanoin jo, että hän on mukava tyttö ja tanssii muuten erittäin hyvin.
Jens:.
Se oli keskiviikkona, entä mitä teit viikonloppuna?
Olitko taas Marian kanssa?
Riho:.
Unohdin kai kertoa, että menimme Anun kanssa Turkuun.
Meillä on siellä perhetuttavia.
Äitini tapasi heidät monta vuotta sitten, kun he kävivät Virossa kuoron kanssa.
He asuivat silloin meillä.
Menimme heille Turkuun kylään, koska Anu ei ollut ennen käynyt siellä.
Oletko sinä?
Jens:.
Totta kai tunnen sen paikan.
Entinen vaimoni oli sieltä kotoisin, joten olen käynyt siellä monta kertaa.
Turku on kiva kaupunki.
Riho:.
Niin minustakin.
Olimme siellä torstaista sunnuntaihin ja näimme aika paljon.
Tuomiokirkon ja Turun keskiaikaisen linnan ja Luostarinmäen käsityöläismuseon ja.. en muistakaan enää, missä kävimme.
Ai niin, matkustimme lauantaina myös Naantaliin, tosi hieno pikkukaupunki, haluaisin mennä sinne kesällä takaisin.
Entäs mitä sinä olet tehnyt?
Kerroin koko ajan vain itsestäni.
Jens:.
En ole tehnyt mitään erikoista.
Elämäni on vain työtä, työtä ja vielä kerran työtä.
Pari kertaa kävin kaljalla, kerran leffassa.
Riho:.
Oliko hyvä leffa?
Jens:.
Tyypillinen amerikkalainen jännäri.
Viikonloppuna kävin työkaverin luona.
Hän asuu laitakaupungilla, heillä on mukava asunto rivitalossa.
Siellä oli puutarhajuhlat.
Kävimme saunassa ja paistoimme makkaraa.
Yritin rentoutua.
Työpaine on ollut tavattoman suuri.
Riho:.
Joitko sitten itsesi humalaan?
Jens:.
Olin kyllä vähän humalassa, mutta en hirveästi.
Seuraavana aamuna heräsin kotona eikä mitään kummempaa krapulaa ollut.
Onko siskosi vielä täällä?
Tutustuisin mielelläni häneenkin.
Riho:.
Ikävä kyllä, hän matkusti eilen takaisin Tarttoon.
Kävi niin ikävästi, että minun piti saattaa hänet laivalle satamaan, mutta olin urheiluhallin kuntosalilla.
Maria käy siellä jumppaamassa, ja me tapasimme siellä ja menimme sen jälkeen..
Jens:.
Tiedän, kahville taas.
Riho:.
Juuri niin.
Unohdin Anun kokonaan ja huomasin yhtäkkiä, että kello tulee kohta neljä ja laiva lähtee puoli viideltä.
Otimme taksin ja kiirehdimme satamaan.
Anu oli luonnollisesti odottanut ja soittanut, mutta mun kännykän akku oli tyhjä.
Lopulta hän oli kysynyt tietä, sitten eksynyt ja joku poliisi oli neuvonut hänet paikalle.
Kuitenkin hän ehti ajoissa lähtöselvitykseen eikä myöhästynyt laivasta.
Hän oli minulle tosi vihainen eikä sanonut sanaakaan.
Jens:.
Miksi hän ei osannut mennä satamaan?
Ei se niin vaikeaa ole.
Bussitkin kulkevat ja..
Riho:.
Hän oli Helsingissä ensi kertaa ja me tulimme maanantaina yhdessä ratikalla.
Hän ei muistanut, miten ja millä ratikalla.
Hänellä oli isot laukut ja satoikin vielä.
Ymmärsin olevani todellinen sika, tiedän sen.
Anu suorastaan itki.
Jens:.
Sitten kävi kyllä huonosti.
Riho:.
Maria yritti rauhoittaa häntä, mutta ei onnistunut.
Kuule, luento alkaa nyt, mitä jos tapaisimme vaikka huomenna?
Jens:.
Ylihuomenna sopisi paremmin.
Huomenna on eräs tärkeä kansainvälinen neuvottelu, joka ilmeisesti kestää pitkään.
Riho:.
Tavataan sitten ylihuomenna.
Jens:.
Ota Mariakin mukaan, niin näen, kenestä puhut koko ajan.
Riho:.
En lupaa mitään, mutta yritän.
Tavataan seitsemältä, mutta missä?
Jens:.
Sopisiko sama paikka, jossa tapasimme ensimmäisen kerran, sen pubin edessä, muistatko?
Riho:.
Joo, muistan.
Kuule, nyt minun kyllä pitää lähteä.
Nähdään ylihuomenna!
Jens:.
Joo, moi!
Riho:.
Moi!
Mitä teit kesälomalla?
Riho:.
En mitään erikoista.
Kesäkuussa oli tenttikausi ja sen jälkeen luin melkein koko kesän suomea, koska halusin tulla Suomeen syyskuussa.
Välillä olin meidän kesämökillä.
Se sijaitsee lähellä merta pohjoisrannikolla ja on oikein kauniilla paikalla.
Siellä oli kyllä hyvä olla.
Lepäsin kunnolla, mutta ikävöin vähän kaupunkia enkä kestänyt mökillä enempää kuin kaksi viikkoa.
Tartossakin on kesällä hiljaista, mutta onhan siellä kaikki tutut pubit ja yökerhot, puistot ja joki.
Tapasin kavereita, kävimme kaljalla, juttelimme ja kävelimme kaupungilla.
Kävin kesäteatterissakin.
Elokuun puolivälissä pääsin sanomalehteen töihin, koska tarvitsin rahaa opiskeluun.
Käänsin englannista viroksi ja päinvastoin.
Tyttöystäväni pelaa lentopalloa ja hän oli urheiluleirillä ulkomailla, joten olin vähän yksinäinen.
En matkustanut mihinkään, ei ollut tarpeeksi rahaa.
Maria:.
Lomani kesti viisi viikkoa, heinäkuun alusta elokuun puoliväliin.
Opiskelin ja osallistuin teatterikoulun pääsykokeeseen, mutten päässyt sinne.
Olin siksi masentunut ja lähdin maalle.
Olin paljon luonnossa.
Viihdyn siellä paremmin kuin missään muualla.
Uin, otin aurinkoa, soudin omalla veneelläni.
Iltaisin istuin järven rannalla ja katselin auringonlaskua.
Tietysti minun piti tehdä työtäkin.
Eihän minulla itse asiassa mitään sitä vastaan ole.
Ruokin eläimiä, työskentelin puutarhassa ja pelloilla.
Niitin heinää.
Luin paljon.
Pidän elämäkerroista, taidehistoriasta ja luonnollisesti teatteria koskevista kirjoista.
Lainasin niitä lähimmän kaupungin kirjastosta, johon oli viidentoista kilometrin matka, jonka tavallisesti pyöräilin tai liftasin.
Kävin siellä kaksi kertaa konsertissakin, klassisen musiikin konserteissa.
Siinä kaikki.
Ensi kesänä yritän taas teatterikouluun.
Jens:.
Lomailin kesäkuun lopusta lähtien kolme viikkoa.
Minulla on loma talvellakin, kävin Itävallassa laskettelemassa.
Siellä on upeita vuoria.
Minulla ei ole sukulaisia maalla eikä kesämökkiä järven rannalla, enkä haluaisikaan.
Olen paljasjalkainen kaupunkilainen.
Olen syntynyt ja asunut koko ikäni kaupungissa.
Vanhempanikin ovat syntyneet Kööpenhaminassa.
En viihdy maalla, tunnen oloni viihtyisäksi vain paikoissa, joissa on paljon ihmisiä.
Kesällä matkustin paljon.
Kävin Amerikassa ja siellä monissa suurkaupungeissa.
Olen kiinnostunut nähtävyyksistä, museoista, näyttelyistä.
Kävin kiertoajeluilla ja retkillä.
Vuokrasin kaverin kanssa auton ja ajelimme ympäriinsä.
Ihastuin Amerikkaan.
Otin paljon valokuvia ja lähetin postikortteja ystäville Eurooppaan.
Kävin myös matkalla Espanjassa.
En ole käynyt siellä aiemmin.
Sain matkapaketin halvalla mutten ollut siihen tyytyväinen.
Suoraan sanoen matka meni pilalle.
Yövyimme kehnoissa hotelleissa enkä pitänyt matkaseurastakaan.
Sen lisäksi satoi kaatamalla.
Kuitenkin näin härkätaistelun ja tykkäsin vanhoista kirkoista ja kauniista tummista espanjalaisista naisista.
Anu:.
Minun lomani meni pieleen.
Loukkaannuin auto-onnettomuudessa.
Jalka meni poikki ja jouduin sairaalaan.
Makasin siellä monta viikkoa.
Kaikki ystävät kävivät katsomassa minua.
Olisin halunnut ulkomaille tai retkeillä kotimaassa.
Viime kesänä liftasin poikaystäväni kanssa läpi koko Euroopan, nyt olisimme halunneet Venäjälle, mutta se ei onnistunut.
Onneksi parannuin ja kesän lopussa kävin polkupyöräretkellä Länsi-Virossa.
Yövyimme teltassa ja laitoimme ruokaa meren rannalla.
Illalla istuimme nuotion ympärillä ja lauloimme.
Oli ihanaa!
Emme välittäneet hyttysistä, joita oli tosi paljon.
Loppu hyvin, kaikki hyvin.
Torilla.
Marian syntymäpäivä on tulossa.
Tänään on 27. (kahdeskymmenesseitsemäs) lokakuuta, ja kahden päivän päästä hän aikoo pitää juhlat muutamille ystäville, sillä hän täyttää 20 vuotta.
Marian täytyy käydä ostoksilla ruokakaupassa ja torilla.
Hän soittaa Riholle ja kutsuu hänet mukaan.
On kaunis syyspäivä, ainakaan kahteen päivään ei ole satanut, aurinko paistaa lämpimästi ja he päättävät kävellä Kauppatorille asti.
He ehtivät sinne puolessa tunnissa.
Marian asunto ei ole kovin kaukana keskustasta.
Torilla on paljon väkeä.
Siellä on vanhoja ja nuoria, perheenäitejä ja opiskelijoita, poikia ja tyttöjä.
Koska Kauppatori on sataman lähellä, on siellä myös paljon ulkomaalaisia.
Riho:.
Katso, tuolla on mansikoita!
Maria:.
Miten se on mahdollista?
Nythän on syksy!
Riho:.
Ehkä ne ovat jostain etelästä, Espanjasta esimerkiksi.
Maria:.
Voi olla, mutta en uskalla ostaa niitä.
En usko, että niissä on mitään makua.
Riho:.
Mutta ne näyttävät kyllä punaisilta ja mehukkailta!
Maria:.
Mennään tuonnepäin.
Minun pitää ostaa vihanneksia salaattia varten.
Tarvitsemme syksyllä vitamiineja.
Maria:.
Päivää!
Rouva:.
Päivää!
Maria:.
Mitä porkkanat maksavat tänään?
Rouva:.
Nämä isot maksavat puolitoista euroa kilo ja nuo pienemmät 2,50.
Hyviä porkkanoita!
Maria:.
Minä otan näitä isoja, puolitoista kiloa.
Rouva:.
Tässä, ole hyvä.
Maria:.
Onko teillä kiinankaalia?
Rouva:.
On, kiinankaalia, kukkakaalia ja..
Maria:.
Otan kaksi kiinankaalia, kaksi kiloa kurkkua ja vielä tomaatteja.
Rouva:.
Millaisia tomaatteja?
Täällä on hyviä kotimaisia ja tuolla hollantilaisia.
Nuo ovat hieman halvempia.
Maria:.
Otan näitä kotimaisia, noin kilon.
Rouva:.
Tuleeko muuta?
Maria:.
Ei, kiitos.
Paljonko se tekee?
Rouva:.
10,20.
Maria:.
Tässä on 11 euroa.
Rouva:.
Hetkinen, 80 senttiä takaisin.
Maria:.
Unohdin ostaa perunoita.
Rouva:.
Voi voi, perunat ovat lopussa.
Maria:.
Ei se mitään, menen eteenpäin ja kysyn sieltä.
Rouva:.
Hei hei!
Maria:.
Hei hei!
Maria:.
Nyt tarvitsen hedelmiä booliin.
Riho:.
Mahtuuko kassiin vielä?
Maria:.
Kyllä mahtuu.
Tuolla on kauniita omenia.
Rouva:.
Hyviä hedelmiä, banaaneja, appelsiineja, viinirypäleitä!
Maria:.
Paljonko nämä keltaiset omenat maksavat?
Rouva:.
Euro kolmekymmentä.
Maria:.
Entä nuo vihreät?
Rouva:.
Ne maksavat euro viisikymmentä.
Haluatteko maistaa?
Maria:.
Joo, maistaisin mielelläni.
Otatko sinäkin, Riho?
Riho pudistaa päätään.
Maria:.
Mmm, maistuu tosi ihanalta.
Otan niitä kaksi kiloa.
Rouva:.
Entäs luumuja?
Meillä on hyviä keltaisia luumuja.
Maria:.
Kiitos, en tarvitse tänään luumuja.
Mutta otan vielä vähän viinirypäleitä ja pari banaania.
Ovatko viinirypäleet makeita?
Mistä ne ovat peräisin?
Rouva:.
Espanjasta.
Voit maistaa niitäkin, jos epäilet.
Maria:.
Ei kiitos, uskon kyllä.
Olen ostanut täältä ennenkin.
Ja sitten vielä pari sitruunaa.
Rouva:.
Tässä, ole hyvä.
Maria:.
Kiitos.
Rouva:.
Kenen vuoro?
Maria:.
Nyt kyllä riittää.
Näytät vähän väsyneeltä.
Riho:.
No, pitihän minun odottaa, kun tarkastelet kaikkea ja valitset niitä hedelmiä.
Maria:.
Anteeksi, pidän torilla käymisestä.
Olen täällä tuttu asiakas.
Käyn torilla melkein joka päivä.
Työpaikalleni on täältä vajaat 300 metriä.
Riho:.
Vai niin.
En ole kysynyt, mitä ruokaa sinä sitten aiot tehdä?
Tuleeko lämmintä ruokaa?
Maria:.
Ajattelin tehdä piirakoita ja erilaisia salaatteja.
Ostan vielä kaupasta juustoja ja keksejä viiniä varten.
Mitä ehdotat juotavaksi?
Riho:.
Minä tietenkin juon olutta, mutta puhuit jotain boolista.
Maria:.
Niin ajattelinkin.
Ja vähän punaviiniä myös.
Jos tulee paljon vieraita, niin pitää olla myös paljon ruokaa ja eri juomia.
En ole vuosiin viettänyt syntymäpäiviäni, mutta nyt juhlitaan kunnolla.
Riho: .
Kuulostaa jännittävältä.
Odotan jo kärsimättömästi.
Kotiin he palasivat ratikalla, koska kassit olivat painavia.
He nousivat ratikkaan torin läheltä ja jäivät pois Mastokadun pysäkillä.
Matka torilta kotiin kesti noin 15 minuuttia.
Maria pistäytyi vielä ruokakauppaan ja osti itselleen illaksi syötävää.
Hän osti kevytviiliä, ruisleipää, nakkeja ja vähän karkkeja.
Kuusikerroksisen talon edessä, jossa Maria asuu, he hyvästelivät ja Maria kiitti Rihoa avusta.
Maria kutsui hänet luokseen kahvillekin, mutta Riholla oli vähän kiire.
Hänen täytyi juosta suomen tunnille.
Marian takia hän oli jo jättänyt yhden tunnin väliin.
Toivottavasti se ei tuota hänelle vaikeuksia.
Riho oli kuitenkin onnellinen, että sai olla melkein koko aamupäivän Marian kanssa.
Hänestä tuntuu, että Jens on oikeassa.
Hän alkaa vähitellen rakastua tuohon mukavaan ja kauniiseen suomalaistyttöön.
Mitä hän sanoo tyttöystävälleen, joka odottaa Virossa?
Riho ei sano mitään, ehkä hän ei odotakaan enää.
Riho sai pari päivää sitten häneltä kirjeen.
Hyvä Riho!
En ole kuullut sinusta pariin viikkoon.
En tiedä, mistä on kyse.
Viimeksi kun kävit Virossa, emme valitettavasti tavanneet.
Kiitos hajuvedestä, jonka jätit.
Se tuoksuu tosi miellyttävältä.
Minun pitää kertoa sinulle jotain.
Tiedät, että olin kilpailuissa ulkomailla, Saksassa.
Siellä tapasin erään tutkijaperheen, joka tarvitsee vuodeksi lapsenvahdin.
Innostuin siitä, ja kun kuulin, että siellä on mahdollisuus samalla harjoitella lentopalloakin, niin päätin asiasta heti.
Anteeksi, etten yrittänyt saada sinuun yhteyttä.
Minusta tuntuu, että suhteemme on viime aikoina, etenkin sen jälkeen kuin muutit Suomeen, muuttunut kummalliseksi.
En ole koskaan sanonut, että odotan sinua uskollisesti elämäni loppuun saakka, etkä sinäkään ole mitään sellaista luvannut.
Niin ajattelinkin, ettei haittaa, jos minäkin muutan pois Virosta.
Ehkä kaikki johtuu vain sairaasta mielikuvituksestani, mutta tuntuu siltä, että olet löytänyt jonkun toisen etkä välitä enää minusta.
Toivon sinulle hyvää jatkoa.
Pille.
Sää.
On kylmä ja tuulinen syyspäivä.
Riho on yksin kotona ja ikävissään.
Oikeastaan hänellä ei ole mitään tekemistä.
Jens on lähtenyt Tanskaan noin viikoksi, ja Maria on melkein joka ilta töissä tai teatterikurssilla.
Heillä on ensi kuussa ensi-ilta tulossa, eikä Marian ajatuksissa ole enää muuta kuin Tuhkimon sisarpuolen rooli.
Hän kyllä soittelee silloin tällöin ja kysyy, mitä Riholle kuuluu, mutta tavallisesti hän ei ehdi edes odottaa, että saa vastauksen.
Riho kuitenkin yrittää ymmärtää häntä, onhan Maria kertonut, mitä teatteri hänelle merkitsee ja mikä on hänen suurin haaveensa.
Riho ymmärtää, että jos hän haluaa seurustella Marian kanssa vastedeskin, niin hänen pitää tukea Mariaa eikä hän saa valittaa, vaikka haluaisi.
Tänäänkin Riho on onneton ja syynä siihen on ennen kaikkea huono ilma.
Ulkona on ainoastaan pari astetta lämmintä ja tuulee pohjoisesta.
Aamulla satoi räntää, eikä aurinkoa ole näkynyt pariin päivään.
No, mitä sellaisella säällä voi tehdä!
Ei muuta kuin haaveilla kauniista keväästä ja kesästä, jolloin ilmat ovat lämpimämpiä ja elämä hauskempaa.
Eniten Riho pitää keväästä.
Talvi on ohi, yöt eivät ole enää niin pimeitä ja pitkiä, lumi on sulanut ja aurinko alkaa taas paistaa lämpimästi, kukat alkavat kukkia ja puihin tulee vähitellen vihreitä lehtiä ja kaikki tuoksuu niin miellyttävältä.
Päivä päivältä sää muuttuu lämpimämmäksi ja kauniimmaksi.
Muuttolinnut saapuvat ja laulavat puistoissa.
Kesäkin on Rihosta kiva vuodenaika, etupäässä kuitenkin siitä syystä, että silloin on tavallisesti lomaa ja saa laiskotella.
Kesä on parhaimmillaan, kun on kuuma.
Rihon mielestä kolmekymmentä astetta on sopiva.
Riho pelkää kylmää vettä ja hän ui vain lämpimässä vedessä.
Mieluimmin hän ui uima-altaassa, jossa on lämmintä eikä ole aaltoja, kuten meressä.
Häntä hävettää, ettei osaa uida kunnolla.
Pitäisi ehkä vielä aikuisena mennä uimakouluun?
Toisaalta talvellakin on hauskaa.
Jos sataa lunta eikä ulkona ole liian kylmää, noin viisi astetta pakkasta ja aurinko paistaa.
Niin voi hiihtää tai luistella tai jopa laskea mäkeä pulkalla.
Ainakin laskiaisena hän on joka vuosi tehnyt niin, jos lunta on ollut riittävästi, se on sellainen perinne hänen ystäväjoukossaan.
Kyllä talvikin saattaa olla todella mahtava, jos ei ole liian kova pakkanen eikä navakka tuuli.
Riho lopettaa uneksimisen ja avaa television.
Uutiset ovat jo päättyneet, urheilun jälkeen tulee säätiedotus.
Hän kuuntelee, mitä huomiseksi luvataan.
Voi että!
Odotettavissa on noin nolla astetta sekä päivällä että yöllä, tuulee pohjoisesta 15 metriä sekunnissa, aamupäivällä tuuli kääntyy koilliseen.
Aamulla pilvistä, keskipäivästä lähtien vesisadetta joka puolella Suomea, pääkaupunkiseudulla saattaa tulla räntääkin.
Kovan tuulen varoitus kaikilla merialueilla.
Illalla lämpötila laskee vieläkin.
Milloin sää alkaa lämmetä?
Kuka on sanonut, että syksy on kaunis ja värikäs ja että onpas kaunista, kun värikkäät lehdet putoavat puista.
Kuka on nähnyt sen paljon kehutun ruskan?
Marraskuu ainakin on rumin, ikävin ja tylsin kuukausi vuodessa.
Riho alkaa odottaa joulua.
Kun päivänseisaus tulee, niin kaikki saattaa muuttua, hän toivoo.
Yhtäkkiä puhelin soi.
Maria:.
Hei kulta!
Mitä kuuluu?
Riho: .
Hei!
Ikävöin sinua ja kesää ja lämmintä ja..
Maria:.
Älä nyt!
Meillä on täällä pieni tauko ja teki mieli soittaa ja sanoa, että ajattelen sinua.
Riho:.
Kiva kuulla ääntäsi!
Valitsit kyllä oikean hetken, koska olen parhaillaan erittäin huonolla tuulella.
Maria:.
Mitäs on tapahtunut?
Riho:.
Älä murehdi, ei mitään, inhoan vain tätä pohjoismaista ilmastoa.
Ja säätiedotuskaan ei luvannut mitään parempaa.
Maria:.
Olen melkein koko päivän ollut sisällä enkä tiedä säästä mitään.
Mutta yritä nyt olla järkevä, kohta tulee talvi ja paljon lunta ja sitten lähdemme Lappiin laskettelemaan.
Olen suunnitellut sitä jo monta vuotta ja nyt sinun kanssasi menisin ihan varmasti.
Etkö ole käynyt Lapissa?
Riho:.
En tietenkään ole.
Aika hyvä idea!
Sanoisin, että loistoidea!
Voidaanko lähteä heti?
Maria:.
Paras hiihtokausi Lapissa on yleensä helmikuusta huhtikuuhun, niin että odota vähän.
Riho:.
En tiedä, jaksanko.
Maria:.
Tulen käymään huomenna, meillä onkin vapaapäivä.
Mutta nyt minun täytyy mennä.
Nähdään sitten huomenna.
Riho:.
Nähdään.
Moi.
Maria soitti.
Tuliko Riho nyt paremmalle tuulelle?
Totta kai!
Kesämökillä.
Laaksosen perheen jäsenet kertovat, mitä he tekivät viime kesänä ja miten he suhtautuvat mökkielämään.
Eija:.
Olemme kaikki kesät perheen kanssa Pohjanmaalla kesämökillä.
Meillä on ollut oma mökki lähes kymmenen vuotta.
Me aletaan käydä siellä jo keväällä viikonloppuisin.
Kasvatamme mökillä kaikenlaisia vihanneksia ja marjoja.
On hyvä päästä kesäksi pois kaupungista.
Eikä siellä kaipaa puhelinta eikä televisiota eikä mitään mukavuuksia.
Eletään yksinkertaisemmin.
Tärkeää on olla kaukana kaupungista ja kiireestä ja stressistä.
Miten ihanaa on seurata, kun kaikki kasvaa ja alkaa kukkia!
Onneksi Matti on samaa mieltä minun kanssani.
Lapset ikävä kyllä eivät pidä mökkielämästä paitsi Tiina, joka on viisivuotias.
Naapuritalossa on muitakin pieniä lapsia, joten Tiinalla on seuraa.
He juoksivat ja hyppivät ja välillä leikkivät kotia.
Joskus he olivat yötä teltassa.
Pelkäsin kyllä vähän, mutta annoin sittenkin luvan.
Tiina ei halunnut syksyllä ollenkaan lähteä mökiltä.
Heinäkuusta lähtien kävimme metsässä marjassa ja sienessä.
Poimin tavallisesti mustikoita.
Säilöin ne.
Keräsin muitakin marjoja, mansikoita ja vadelmia ja laitoin ne pakastimeen.
Kaikki pitävät talvella pakastemarjoista ja hilloista.
Meillä on omena- ja luumupuitakin.
Töitä riittää, mutta minulle juuri se tarkoittaa lomaa.
Viikon verran olin entisen koulutoverini luona Kuopiossa.
Matti oli sillä aikaa lasten kanssa mökillä.
He pärjäsivät hyvin, en olisi uskonutkaan miten hyvin.
Meillä kävi myös vieraita, serkkuni tuli lastensa kanssa viikoksi.
He pitivät järvestä ja hiekkarannasta ja savulohesta, jota itse savustimme.
Juha on todella hyvä siinä hommassa.
Sanna:.
Mun ongelma on kesämökki.
Äiti ja isä haluavat aina, että lähden niiden kanssa mökille, mutta mitä mä siellä teen?
Kaikki mun kaverit on kaupungissa, mutta mun täytyy kitkeä ja kastella ja kerätä ja ties mitä kaikkea.
Enkä mä edes pidä niistä vihanneksista.
Inhottavaa!
Halusin sieltä pois, halusin mennä diskoon ja elokuviin ja jutella ystävien kanssa puhelimessa ja kuunnella kunnon musiikkia eikä vain lintujenlaulua, haluan käydä konserteissa ja festareilla ja tehdä kaikkea, mitä 15-vuotiaat tekevät.
Mutta ei, mökille taas mennään.
Mun pitää kestää vielä nää pari vuotta, kunnes pääsen töihin kuten Juhakin, niin olen varma, etten enää ikinä lähde mökille.
Mitäs mä vielä tein?
Uin ja makasin auringossa, lihoin ja tappelin pikkusiskon kanssa.
Sateella istuin sisällä ja kuuntelin musiikkia.
Juha:.
Viime kesänä olimme mökillä.
Parasta oli käydä isän kanssa kalassa, sain itsekin pari haukea ja lohta.
Pidän onkimisesta.
Ja saunassakin oli kiva käydä.
Muuten siellä oli tylsää ja ikävää.
Pakenin kaupunkiin ja menin töihin.
Olin ravintolassa kesäapulaisena.
Ansaitsin rahaa uutta moottoripyörää varten.
Haluaisin alkaa ajaa motocrossia.
Kun oli liian kuumaa, menin uima-halliin ja uin pari kilometriä.
Matti:.
En halua lomalla ulkomaille enkä Kanarian saarille, paras paikka on meidän kesämökki.
Isäni rakensi sen vuosia sitten, saunan teimme myöhemmin yhdessä.
Mökillä kalastan, uin ja liikun paljon veneellä.
Koetan olla ulkona niin paljon kuin mahdollista.
Rakastan luontoa, koska siellä on niin rauhallista.
Mökillä pidän eniten oikeasta puusaunasta.
Ei sähkösaunoista ole mihinkään siihen verrattuna.
Meidän saunassamme on runsaasti tilaa.
Saunarakennuksessa on takkahuone, pukuhuone, pesuhuone ja löylyhuone.
On pieni komerokin, jossa pidän työkaluja.
Lämmitän saunan melkein joka päivä, sillä talosta puuttuu lämmin vesi.
Olen opettanut pojankin nauttimaan todella kuumasta saunasta.
Me istutaan aina yhdessä lauteilla, hikoillaan, heitetään vettä kiukaalle ja vihdotaan.
Sauna ilman tuoretta vihtaa ei ole mikään sauna.
Vihtoja teen Juhan kanssa joka vuosi ennen juhannusta.
Niitä varten tuodaan metsästä tuoreita koivunoksia.
Kun mittari saunan seinällä osoittaa jo lähes yhdeksääkymmentä astetta, niin Juha tavallisesti häipyy lauteilta.
Minä olen kyllä kuumuuteen tottunut.
Koska sauna sijaitsee suoraan järven rannalla, niin löylyn jälkeen on hyvä hypätä veteen.
Se virkistää.
Kun meillä on vieraita, kylpevät miehet ensin.
Saunomisen jälkeen istutaan tavallisesti takan edessä, juodaan olutta ja grillataan.
Joskus mennään järven rannalle ja katsellaan kaunista maisemaa.
Olo tuntuu saunan jälkeen kevyeltä ja rentoutuneelta.
Kaikki toteavat, että stressi ja jännitys on kadonnut.
En pysty elämään ilman saunaa!
Suomalaiset juhlapyhät.
Eija kertoo, miten heidän perheessään vietettiin viime vuoden joulua.
Suomalaisten tärkein juhlapäivä on todennäköisesti joulu.
Työpaikkani pikkujoulu vietettiin jo joulukuun alussa.
Tilaisuudessa syötiin jouluruokia, juotiin glögiä ja laulettiin joululauluja.
Olen kyllä sitä mieltä, että ainoastaan maalla voi päästä todelliseen joulutunnelmaan, ja aikaisemmin vietettiinkin joulu vanhempieni luona.
Mutta viime vuosina olemme olleet kotona.
Juhlan valmistelu aiheuttaa aina paljon työtä etukäteen: täytyy hankkia lahjoja, kirjoittaa ja postittaa joulukortteja, laittaa ruokaa ja leipoa sekä siivota koti lattiasta kattoon.
Kuopuksemme Tiina oli koko joulukuun ollut erittäin kiltti ja hyvä lapsi, koska hän tiesi, että tontut kurkistelevat ikkunoista.
Hän kirjoitti hyvissä ajoin joulupukille lahjatoiveistaan.
Joulukuusen hakivat Matti ja Juha metsästä, sen koristelivat Sanna ja Tiina.
He koristelivat talon joulukoristeilla.
Jouluaattona (24.12.) iltapäivällä käytiin omaisten haudoilla ja vietiin niille kynttilä.
Jouluillallinen syötiin noin kello kuusi ja siihen kuului perinteisesti kinkkua, porkkana- ja lanttulaatikkoa sekä joulukaljaa.
Jälkiruoaksi oli piparkakkuja ja joulutorttuja.
Aikaisemmin, kun oltiin sukulaisten kanssa maalla, oli tapana syödä myös riisipuuroa, johon oli piilotettu manteli.
Uskottiin, että se, joka saa mantelin, menee seuraavaksi naimisiin.
Niin ei kylläkään tapahtunut.
Aterian jälkeen joulupukki saapui Lapista ja kysyi: Onkos täällä kilttejä lapsia?
Tiina pelkäsi häntä hiukan, mutta kun lahjat jaettiin, niin pelko hävisi.
Jouluaamuna (25.12.) käytiin kirkossa jumalanpalveluksessa.
Joulupäivä vietettiin hiljaisesti, silloin ei ole tapana käydä kylässä.
Toisena joulupäivänä eli tapaninpäivänä (26.12.) lähdettiin vierailulle vanhempieni luokse.
Lanttulaatikko.
Joulupöydän herkku, joka sopii muulloinkin pitopöytäämme.
Maukas ja halpa lisäke tarjottavaksi useamminkin.
Lisämausteeksi voit lisätä 1-2 rkl siirappia.
5-6 annosta.
2-3 lanttua (n. 1,25 kg).
vettä + 2 tl suolaa vesilitraa kohti.
0,25 dl korppujauhetta.
1 dl kermaa.
(0,5 tl muskottipähkinää).
1-2 munaa.
Kuori lantut hyvällä, terävällä veitsellä melko paksulti.
Paloittele ne ja keitä vähässä, suolalla maustetussa vedessä pehmeiksi n. 30 min.
Kaada vesi pois ja muhenna lanttupalat joko perunanuijalla, sosemyllyllä tai sähkövatkaimella.
Lisää korppujauhe, kerma, voi, suola, vastajauhettu pippuri ja muskottipähkinä ja sekoita hyvin.
Lisää munat, yksitellen voimakkaasti sekoittaen.
Pane lanttuseos voideltuihin uunivuokiin ja pistä 200 asteessa 1-1,5 t.
Tarjoa joulupöydässä kinkun lisukkeeksi, paistetun sianlihan tai makkaran kanssa, karjalanpaistin kanssa tai kasvisruokana sellaisenaan.
Miten suomalaiset viettävät muita pyhiä?
uusivuosi (1. tammikuuta).
Hyvää uutta vuotta!
Onnellista uutta vuotta!
Uusivuosi otetaan vastaan uudenvuoden aattoiltana (31.12).
Kodeissa valetaan tinaa, jotta näkisi tulevaisuuteen.
Syödään esimerkiksi nakkeja ja perunasalaattia.
Yleensä juodaan kouhonviiniä.
Yöllä on ilotulitus.
Helsingin pormestari pitää Senaatintorilla puheen, joka näytetään television välityksellä koko maassa.
Uudenvuodenpäivänä presidentti tai pääministeri pitää uudenvuodenpuheen.
laskiainen (helmikuussa).
Liukasta laskiaista!
Pitkiä pellavia!
Alkuaan laskiainen tarkoitti paastoon laskeutumista.
Nykyään laskiainen on erityisesti lasten juhla.
Syödään hernekeittoa eli hernerokkaa sekä kermavaahdolla ja hillolla täytettyjä laskiaispullia.
Lasketaan kelkalla mäkeä.
pääsiäinen (maalis-huhtikuussa).
Hyvää pääsiäistä!
Pääsiäinen on uskonnollinen juhla, jota vietetään Jeesuksen kärsimyksen ja ylösnousemisen muistoksi, mutta useissa perheissä sen vietto lienee melko maallista.
Pääsiäisen värit ovat keltainen ja vihreä.
Koristeina käytetään pajunkissoja, värikkäitä suklaamunia, koristetipuja ja -pupuja sekä itse kasvatettua ruohoa.
Kananmunia värjätään.
Ruokapöydässä tarjotaan esimerkiksi lammaspaistia, kananmunia, mämmiä kerman kanssa sekä pashaa.
vappu (1. toukokuuta, liputuspäivä).
Hauskaa vappua!
Vappu on kevään juhla, työläisten ja ylioppilaiden päivä.
Vapun merkitys työväen juhlana vähenee, aiemmin torikokouksissa pidettiin palavia puheita ajankohtaisista poliittisista aiheista.
Vappuna on tapana pitää valkoista ylioppilaslakkia.
Vappuaattona juhlitaan iloisesti, lähdetään kaduille ja ravintoloihin, lauletaan ja tanssitaan tai ollaan ystäväpiirissä kotona.
Lapsille ostetaan ilmapallo ja viuhka.
Vapunpäivänä mennään usein ravintolaan vappulounaalle.
Ateriaan voi kuulua myös silli, jos vappuaattona juomista on nautittu runsaasti.
Vapun makeita herkkuja ovat munkit ja tippaleivät.
(Tippaleipä on makea vappuleivonnainen, joka tehdään valuttamalla taikinaa ohuena nauhana kuumaan rasvaan sekavaksi keräksi.).
Juodaan simaa.
juhannus (kesäkuun 20. ja 26. päivän välisenä lauantaina, ennen juhannus oli 24.06).
Juhannus on keskikesän ja yöttömän yön juhla sekä myös Suomen lipun päivä.
Perinteisimmillään juhannukseen liittyy kuva kansallispukuun pukeutuneesta vaaleahiuksisesta Suomi-neidosta, joka nojaa valkorunkoiseen koivuun valoisassa kesäillassa.
Kaupungit ovat juhannuksen aikana autioina, sillä suurin osa suomalaisista haluaa viettää juhannusta sukulaisten, ystävien tai vain perheen kesken kesämökillä, mielellään veden äärellä.
Juhannusruoaksi ostetaan usein ulkona grillattavaa makkaraa tai lihaa.
Poltetaan kokkoa.
Ohjelmaan saattavat kuulua myös lavatanssit.
Etenkin aiemmin on ollut tapana tehdä taikoja naimaonnen saamiseksi ja tulevan sulhasen näkemiseksi.
itsenäisyyspäivä (6. joulukuuta, liputuspäivä).
Suomi julistautui itsenäiseksi 6. joulukuuta 1917.
Itsenäisyyspäivää vietetään virallisin tilaisuuksin.
Sotaveteraanit ja opiskelijat järjestävät usein soihtukulkueita.
Sodassa kaatuneiden haudoille tai muistopatsaalle viedään kukkia tai kynttilöitä.
Virallinen juhlinta huipentuu tasavallan presidentin linnassa pidettävään itsenäisyyspäivän vastaanottoon.
Illalla sytytetään ikkunoihin kynttilät.
Vaatteita ostamassa.
Riho tarvitsee lämpimiä vaatteita ja uudet talvikengät.
Hän menee tavarataloon Marian kanssa, sillä Marian pitää ostaa uusi puku.
Ensi-ilta on jo lähellä.
Ensiksi he menevät miesten vaateosastolle.
Myyjä: Voinko auttaa?
Riho: Saisinko nähdä villapaitoja?
Myyjä: Mikä koko?
Riho: Luulen, että L.
Myyjä: Tässä on yksivärisiä, harmaita ja vihreitä.
Riho: Haluaisin jotain värikkäämpää.
Myyjä: Tässä on kirkkaanpunainen ja tässä kirjava.
Riho: Saisinko sovittaa tätä sinivalkoista?
Myyjä: Ole hyvä, tänne päin, vapaa sovitushuone on tuolla kassan vieressä.
Kymmenen minuutin kuluttua.
Myyjä: Sopiko?
Riho: Kyllä, minkä hintainen se on?
Myyjä: Se maksaa 24,90.
Myyjä: Se on tarjouksessa juuri nyt.
Myyjä: Ennen se maksoi 35 euroa.
Riho: Sitten kyllä otan sen.
Riho: Mutta haluaisin vielä nähdä farkkuja.
Myyjä: Minkävärisiä?
Riho: Väri ei olekaan niin tärkeä, pääasia on, että malli sopii.
Myyjä: Tässä on kapea malli, aika suosittu.
Myyjä: Ne maksavat 55 euroa.
Riho: Eikö ole halvempia?
Myyjä: Ei samaa mallia.
Myyjä: Mutta nämä maksavat vain 30 euroa.
Myyjä: Myös hyviä housuja.
Myyjä: Niitä on mustia ja ruskeita.
Riho: No, sitten sovitan niitä mustia.
Riho: Ikävä kyllä, ne eivät sovi ollenkaan.
Riho: Eikö ole muita?
Myyjä: Kyllä löytyy.
Myyjä: Koetapas näitä samettihousuja, ne ovat erittäin mukavia.
Riho: En pidä sellaisista.
Myyjä: No, ehkä sitten noita tummansinisiä, ne ovat kyllä vähän kalliimpia, 40 euroa.
Riho: Pakko minun on ne ostaa.
Riho: Otan vain suuremman numeron, edelliset olivat hiukan liian lyhyet.
Riho ostaa tummansiniset farkut, uuden paidan ja kaksi paria sukkia.
Jalkineosastolta hän valitsee lämpimät talvisaappaat.
Sitten Maria menee yksin naisten vaatetusosastolle, sillä Riho on kyllästynyt ostamiseen ja odottaa häntä tavaratalon kahvilassa.
Kun hän on juonut kolme kuppia kahvia, syönyt kaksi hampurilaista ja yhden leivoksen, tutustunut neljään erilaiseen ihmiseen, lukenut Hesarin ja katsellut ostajia parikymmentä minuuttia, niin lopuksi Maria tulee.
Kannatti odottaa.
Hänellä on päällään hieno silkkileninki, kädessä pitkät valkoiset hansikkaat ja jalassa korkeat kultaiset kengät.
Hän on kuin Tuhkimo kuninkaan palatsissa prinssin tanssiaisissa.
Koska Rihon täytyi odottaa niin pitkään, Maria tuo hänelle lahjaksi kauniin solmion.
Riho ihastuu häneen vielä enemmän.
Riho on todella rakastunut.
Kaikki alkoi jo Marian syntymäpäivillä monta viikkoa sitten.
Riho oli ostanut Marialle lahjaksi arvokkaan korun ja kauniin kukkapaketin.
Juhlissa Maria ja Riho etsivät vain toistensa seuraa.
He tanssivat koko illan yhdessä, nauroivat samoille asioille, söivät samalta lautaselta ja joivat samasta lasista.
Maria esitteli Rihon hyvänä virolaisystävänään, joka parhaillaan oleskelee Suomessa, mutta kaikki ymmärsivät, että kysymyksessä on jotain muutakin, ja heidän annettiin olla rauhassa.
He pakenivat salaa muita ja lähtivät ulos.
He kävelivät kaduilla, suutelivat ja halasivat.
He palasivat vasta keskiyön aikaan Marian asuntoon.
Muut vieraat eivät olleet huomanneetkaan heidän poissaoloaan, ja juhla oli vielä täydessä vauhdissa.
Riho on kuten jo sanottu korviaan myöten rakastunut.
Heidän suhteensa on jo sellaisessa vaiheessa, että Rihon täytyi tehdä tärkeä päätös.
Koska hän on rehellinen nuorimies, niin hän vastasi entisen tyttöystävänsä kirjeeseen.
Hän selitti asian ja pyysi Pillelta anteeksi tapahtunutta.
Olivathan he seurustelleet lähes puolitoista vuotta.
Riho lupasi, ettei unohda häntä ikinä.
Eräänä päivänä Riho päätti kutsua Marian syömään.
Hän oli säästänyt vähän rahaa ja oli valinnut kalliin ja hienon ravintolan Helsingin keskustasta.
Aluksi Maria ei suostunut tulemaan, sillä hän tiesi, kuinka vähällä rahalla Rihon täytyy tulla toimeen, mutta Riho puhui hänet ympäri.
Hän sanoi, että koska Marian täytyy joka ilta työskennellä tarjoilijana, niin hän voisi kerran itsekin nauttia hyvästä ruuasta ja palvelusta.
He tapasivat Marian luona ja tilasivat taksin, joka vei heidät ravintolaan.
Marialla oli päällään pitkä musta hame ja vaaleanpunainen pusero, Riholla oli tumma puku ja vaalea paita, kaulassa hänellä oli tietysti Marian ostama solmio.
He näyttivät upealta parilta.
Riho oli varannut pöydän varmuuden vuoksi etukäteen.
Heillä oli ikkunapöytä, josta avautui erinomainen näköala iltaiseen Helsinkiin.
Tarjoilija toi heille heti ruokalistan.
Tarjoilija: Hyvää iltaa!
Tarjoilija: Ruokalista, olkaa hyvä.
Tarjoilija: Mitä saisi olla juotavaksi?
Riho: Ottaisimme pullon kuohuviiniä.
Maria: Mitäs nyt juhlitaan, että kuohuviinillä aloitetaan?
Riho: Tutustuimme tasan kolme kuukautta sitten, etkö muista?
Riho: Se oli keskiviikko, 11. syyskuuta.
Riho: Ja sitä paitsi sinulla oli viime viikonloppuna todella mahtava ensi-ilta.
Riho: Et kyllä esittänyt pääroolia, mutta itse asiassa näyttelit tosi hyvin.
Riho: Pidin siitä kovasti.
Maria: Osaat imarrella, mutta kiitos kauniista sanoista.
Riho: Olihan siellä muitakin, jotka sanoivat samaa.
Riho: Mutta nyt tilataan.
Riho: Minulla on jo nälkä.
Riho: En syönyt koko päivänä, koska ajattelin, mitä kaikkea hyvää täällä tarjotaan.
Maria: Niin minäkin. Syödäänkö alkupalaa?
Riho: Jos haluat.
Riho: Otan parsakeittoa, en ole syönyt sitä koskaan ennen.
Maria: Se on varmasti hyvää.
Maria: Minä ottaisin katkarapusalaatin.
Maria: Keitosta en välitä niin paljoa enkä kaikkea jaksa valitettavasti syödä, vaikka tekisi mieli.
Riho: Entä pääruoaksi?
Maria: Vaikkapa lampaanseläkettä ja herneitä.
Maria: Sinulle suosittelen poronkäristystä, jos et ole sitä aikaisemmin maistanut.
Riho: Mitä siinä on?
Maria: Poronlihaa, perunamuusia ja puolukkahilloa.
Maria: Se on vähän sellaista perinneruokaa, mutta uskallan suositella, se on todella maukasta.
Riho: Hyvä on, otan sen.
Maria: Mitä otetaan jälkiruoaksi?
Riho: Sinä saat päättää.
Riho: En tiedä mitään jälkiruuista.
Riho: Kotona on joskus lettuja tai jäätelöä.
Riho: En pidä makeasta, mutta tänään haluan kyllä jotakin.
Maria: Kumpaa haluat, tässä on hedelmäkakkua ja suklaatäytekakkua, ne tuntuvat ihanilta.
Riho: Kumpaa tahansa.
Riho: Valitse sinä.
Riho: Katson, mitä juomia täällä on.
Maria: Otetaan sitten pala hedelmäkakkua ja suklaatäytekakkua, toinen sinulle, toinen minulle.
Maria: Mitä juodaan?
Riho: Viiniä, tässä on oikein iso valikoima.
Riho: Kysytään tarjoilijalta, mitä hän suosittelee.
Maria: Sopii, haluaisin kuitenkin punaviiniä.
Maria: Tilataan kivennäisvettäkin pari pullollista, minua janottaa.
Tarjoilija on ottanut tilauksen vastaan.
Tarjoilija: Mitä haluatte pääruoan kanssa, perunoita vai riisiä?
Maria: Millaisia perunoita teillä on?
Tarjoilija: Valkosipuliperunoita, ranskalaisia perunoita, lohkoperunoita, kietettyjä perunoita, paistettuja perunoita, täytettyjä uuniperunoita, grilliperunoita, perunamuhennosta..
Maria: Otan valkosipuliperunoita.
Tarjoilija: Tuleeko muuta?
Riho: Kuppi kahvia ja toinen teetä. Kaksi kertaa neljä senttiä mesimarjalikööriä myös. Ei muuta, kiitos.
Riho: Olipas herkullista ruokaa.
Riho: Miltä sinun paistisi maistui?
Riho: Oliko siinä sopivasti mausteita?
Maria: Ei se ollutkaan niin hyvää kuin luulin ja annos oli minulle liian iso.
Maria: Olen nyt ihan täynnä.
Maria: Olisi pitänyt syödä kasvisruokia.
Maria: Se olisi terveellisempää kuin syödä rasvaista lihaa.
Riho: Älä nyt valita.
Riho: Haen sinut heti tanssimaan, niin olosi helpottuu.
Riho: Orkesteri alkaa kohta soittaa uutta kappaletta.
Riho: Tanssilattialla on vielä tilaa juuri kahdelle hengelle.
Riho: Ohjelma oli kyllä hauska.
Riho: Pidin erittäin paljon siitä naislaulajasta.
Maria: Hän pääsee vielä pitkälle.
Riho: Joo, olen samaa mieltä sinun kanssasi.
Maria: Ikävä vain, että täällä ei näe yhtään tuttua.
Riho: Oletko jo kyllästynyt minuun?
Maria: Enhän sitä tarkoittanut.
Maria: Tunnen oloni epämukavaksi tällaisessa hienossa paikassa.
Maria: Täällä on aika paljon ulkomaalaisia ja vanhoja pariskuntia.
Maria: Mutta sinä olet tietysti parasta, mitä minulle on tapahtunut.
Riho: Saisimmeko laskun?
Tarjoilija: Yhteen vai erikseen?
Riho: Yhteen, kiitos.
Maria ja Riho totesivat, että ilta oli todellakin onnistunut, mutta ei kannata enää tuhlata rahaa ravintolassa.
Parempi on syödä kahden kesken kotona spagettia, johon on laitettu runsaasti ketsuppia, juoda olutta suoraan pullosta, katsella yhdessä telkkaria jalat pöydällä ja mennä sen jälkeen jatkoille johonkin halpaan pubiin, jossa on aina ystäviä odottamassa.
Elämäkerta.
Riho: Kuinka sinä olet oppinut puhumaan noin hyvin suomea, Jens?
Jens: Kuten olen jo sanonut, minun entinen vaimoni oli kotoisin Suomesta, Turusta.
Jens: Osasin suomea kuitenkin jo ennen kuin tapasin hänet.
Riho: Missä sitten olit oppinut sitä?
Jens: Olen opiskellut kielikeskuksessa kolme vuotta suomea ja asunut Suomessa useasti.
Jens: Totta puhuen olen itsekin vähän suomalaista sukua, nimittäin äitini isä oli suomenruotsalainen.
Riho: Se on kyllä vähän kaukaista sukua.
Jens: Ei niinkään kaukaista, se tarkoittaa, että isoäitini oli puoleksi suomenruotsalainen.
Jens: Minussa on näin ollen 1/4 (yksi neljäosa) suomenruotsalaista ja totta on, että siitä kiinnostukseni Suomeen alkoi.
Jens: Olen jo lapsena viettänyt kesiä Lounais-Suomessa.
Jens: Kun aloitin opinnot yliopistossa, niin aloin heti opiskella myös suomea.
Riho: Mikä pääaineesi oli?
Jens: Alussa opiskelin taloutta.
Jens: Kävin opiskeluaikoina töissä eräässä tietokoneiden tuontifirmassa ja myöhemmin siirryinkin sille alalle.
Jens: Talousopinnoista on ollut kyllä aika paljon hyötyä tässä IT-hommassakin.
Riho: Valmistuitko yliopistosta?
Jens: Kyllä, valmistuin kuusi vuotta sitten.
Riho: Mikä olet ammatiltasi?
Jens: IT-suunnittelija.
Jens: Olen ollut jo neljä vuotta Beo Oy:n palveluksessa.
Riho: Oletko käynyt armeijan?
Jens: Joo, kirjoitin ylioppilaaksi ja sen jälkeen olin armeijassa.
Riho: Mitä tarkoittaa "kirjoitin ylioppilaaksi", en tajua sitä ollenkaan.
Jens: Se tarkoittaa, että kävin lukion loppuun ja suoritin kaikki tentit ja olin sen jälkeen ylioppilas.
Riho: Ymmärrän nyt.
Riho: Missä olet vielä työskennellyt?
Jens: Monessa paikassa: huoltoasemalla, autokorjaamossa mekaanikkona, autonkuljettajana ja jopa myyntimiehenäkin.
Riho: Mitä myit?
Jens: Kopiokoneita.
Jens: Mitä kouluja sinä olet käynyt?
Riho: Olen käynyt peruskoulun ja lukion Tartossa, kirjoitin ylioppilaaksi ja heti samana vuonna pääsin yliopistoon opiskelemaan sosiologiaa.
Riho: Tänä lukukautena ja ehkä seuraavanakin olen täällä vaihto-opiskelijana.
Jens: Ja mistä tällainen kiinnostus suomen kieleen?
Jens: Puhut sitä aivan mainiosti.
Riho: En edes tiedä tarkkaan.
Riho: Suomi on vain kiinnostunut minua ja eräänä päivänä päätin mennä kurssille.
Riho: Ei se ollut ollenkaan vaikeaa, onhan suomi läheistä sukua virolle ja ainakin ymmärtämisen taito tulee ihan nopeasti.
Riho: Yhteensä olen opiskellut suomea lähes kolme vuotta.
Riho: Nyt olen hankkinut suomalaisen tyttöystävänkin, se varmasti kohottaa minun suomen taitoani.
Jens: Niin se on, minäkin asuin kaksi ja puoli vuotta suomalaisen naisen kanssa.
Riho: Kerro hänestä minulle, mutta joskus toiste.
Riho: Siitä tulikin mieleeni, että lupasin käydä tänä iltana vielä Marian luona, en tietenkään rakasta häntä suomen kielen vaan hänen miellyttävän luonteensa ja kauneutensa takia.
Riho: Maria voi eilen huonosti, menen katsomaan, onko hän sairastunut.
Jens: Ettekö asu vielä yhdessä?
Riho: No, emme, me ollaan sellaisia vähän vanhanaikaisia ja romanttisia.
Riho: Että ensin mennään kihloihin ja niin edelleen.
Jens: Oletteko jo sitten kihloissa?
Riho: Emme ole.
Riho: Ei ole siitä puhuttukaan.
Riho: Maria on jatkuvasti sitä mieltä, että arkipäivä saattaa rikkoa kaikki parhaatkin suhteet, emmekä haluaisi kokeilla sitä.
Riho: Ollaan tyytyväisiä toisiimme ilman papereita ja yhteistä asuntoa.
Jens: Sano minultakin terveisiä ja varo, ettet itse tule sairaaksi.
Jens: Liikkeellä on paha flunssa.
Jens: Yksi kollegani joutui sairaalaan sen takia.
Jens: Hänellä on keuhkokuume.
Jens: Hän on maannut jo viikon siellä.
Jens: Kävin juuri tänään häntä katsomassa.
Jens: Hän tuli sairaana töihin, ei mennyt lääkäriin eikä ottanut lääkkeitä.
Jens: Ja niin se alkoi.
Riho: Älä nyt pelottele.
Riho: Juoksen nopeasti ja otan kaupasta hunajaa ja valkosipulia mukaan.
Maria on sairaana.
Riho: Hei kullanmuru, miten voit?
Riho: Miksi olet sängyssä?
Maria: Voin tosi huonosti, minulla on hirveä nuha, kurkku on kipeä ja päätä särkee.
Maria: Ja yskittää kovasti.
Maria: Todennäköisesti olen vilustunut.
Maria: On vaikea hengittää ja lihakset ovat kipeät.
Riho: Näytät kyllä sairaalta.
Riho: Ne ovat flunssan oireita.
Riho: Pysy vuoteessa, keitän sinulle teetä.
Maria: Voisitko hakea kioskilta nenäliinoja.
Maria: Olen käyttänyt jo kaikki.
Riho: Juoksen heti.
Riho: Laitan vain veden kiehumaan.
Maria: Tuo monta pakettia.
Riho: Tietenkin.
Riho: Haluatko vielä jotain?
Riho: Toin sinulle hunajaa ja valkosipulia.
Riho: Äitini sanoo, että niistä on aina apua.
Maria: Ei kiitos.
Maria: Antaisitko sieltä toisesta laatikosta minulle kuumemittarin, niin mittaan sillä aikaa kuumeen.
Riho: En löydä sitä mistään.
Maria: Katso sitten keittiön kaapista, sieltä missä sakset ja laastarit ovat.
Maria: Löysitkö?
Riho: Joo, tuon heti.
Riho: Se on rikki.
Maria: Niinpä onkin.
Maria: Luulen kyllä, että minulla on jonkin verran kuumetta.
Riho: Anna kun koetan otsaasi.
Maria: No, mitäs lääkärin poikaa sä leikit?
Riho: Kyllä mä ymmärrän, jos se on minun kättäni kuumempi.
Riho: Tuntuu tosi kuumalta.
Riho: Nyt sinun kyllä pitää vähän odottaa.
Riho: Käyn apteekissa ja tuon uuden kuumemittarin ja lääkkeitäkin.
Riho: Vai haluatko, että soitan lääkärille?
Maria: En, ei se nyt niin hullua voi olla.
Maria: Kyllä se menee itsestään ohi.
Maria: Juon kuumaa maitoa ja hunajaa.
Maria: Vähän yskänlääkettä ja särkylääkettä voisit kyllä tuoda, ole kiltti.
Käy ilmi, että Marialla onkin korkea kuume, 38,1 (kolmekymmentäkahdeksan pilkku yksi) astetta.
Hänen täytyy levätä muutama päivä ja juoda paljon.
Riho osti myös mustaherukkamehua ja keitti piparminttu- ja lehmuksenkukkateetä.
Hän ei usko lääkkeisiin kovin paljoa, vaan käyttää mieluummin lääkekasveja.
Niin kuin hänen äitinsä on opettanut.
Maria: Tee maistuu tosi hyvältä, mutta yskänlääke pahalta.
Riho: No, mitäs minä sanoin.
Riho: Voin jäädä yöksi tänne, jos haluat.
Maria: Ei tarvitse.
Maria: Jos kuume ei ala laskea, niin soitan aamulla lääkärille.
Maria: Lupaan sen.
Maria: Sunhan täytyy huomenna olla koulussa.
Riho: Okei.
Riho: Soitan sinulle niin pian kuin mahdollista.
Riho yrittää antaa suukon, mutta Maria kieltää häntä.
Maria: Mitä jos se tarttuu.
Maria: Jos molemmat ollaan sairaita, niin kuka meitä hoitaa?
Riho: Minusta olisi kiva olla kanssasi sairaana.
Riho: Kaikki päivät vuoteessa.
Maria: Et voi olla tosissasi.
Riho: Anteeksi, laskin vähän leikkiä.
Riho: Tulen huomenna katsomaan sinua.
Riho: Parane nopeasti.
Seuraavana päivänä kuume ei kuitenkaan laske ja Maria menee terveyskeskukseen vastaanotolle.
Riho ehdotti kyllä soittavansa ambulanssin, mutta Maria kieltäytyi.
Lääkäri tutkii tytön korvat, katsoo kurkkua ja kuuntelee keuhkoja.
Kurkku on kovin tulehtunut, mutta valkoisia täpliä ei onneksi ole.
Siis tauti ei ole mitään vakavaa.
Oireista päätellen Marialla on tavallinen flunssa.
Lääkäri kirjoittaa hänelle reseptin yskän- ja nuhalääkkeitä varten sekä viikon sairasloman.
Parin päivän kuluttua kuume onkin laskenut ja Marian vointi on paljon parempi.
Riho käy joka päivä häntä katsomassa ja hoitamassa.
Viikon kuluttua Maria on aivan terve ja pääsee taas työhön ja kursseille.
Suomalaisia merkkihenkilöitä.
Vuosina 1860-2002 oli Suomen rahayksikkö markka.
Seteleissä olivat Elias Lönnrot, Jean Sibelius, Paavo Nurmi, Väinö Linna ja Alvar Aalto.
Vuonna 2002 Suomi otti markan sijasta käyttöön euron.
Päättele, kenestä on kyse?
Väinö Linna.
(s. 1920 Urjalassa, k. 1992 Tampereella).
Kirjailija, sai akateemikon arvonimen 1980.
Esikoisromaani Päämäärä ilmestyi 1974.
Hänen pääteoksensa Tuntematon sotilas (1954) heijastaa hänen kokemuksiaan jatkosodasta (konekiväärikomppaniassa).
Teos puolusti tavallista rivimiestä: yksilöllistä, epäsotilaallista, mutta tekojen hetkellä sankarillista.
Realistiset kuvaukset aiheuttivat teoksen ilmestyessä polemiikkia, joka laajeni Suomen kirjallisuushistorian suurimmiksi.
Sodanaikaisten ylempien esikuntien ja kotirintaman edustajat eivät voineet sulattaa Linnan kansanomaista, "epäisänmaallista" näkemystä sodasta.
Rintamamiehet ja laaja lukeva yleisö hyväksyvät teoksen ja sitä myytiin muutamassa vuodessa yli 300 000 kappaletta.
Tuntemattomasta sotilaasta tuli kansallinen suurteos.
Romaanitrilogia Täällä Pohjantähden alla (ilmestyi 1959-62) sai Pohjoismaiden neuvoston kirjallisuuspalkinnon.
Noin puoleentoista tuhanteen sivuun kirjailija on mahduttanut suomalaisen yhteiskunnan historian 1880-luvulta toisen maailmansodan jälkeiseen aikaan.
Hänen pääteoksensa on käännetty useille kielille.
Niistä on laadittu onnistuneet näytelmäsovitukset.
Molemmat pääteokset on filmattu.
Hänen tuotantoonsa kuuluu myös ajankohtaisia esseitä ja artikkeleita, jotka selväpiirteisinä puheenvuoroina ovat vahvistaneet hänen mainettaan omaperäisenä ajattelijana.
Elias Lönnrot.
(s. 1802 Sammatissa, k. 1884 samassa pitäjässä).
räätälin poika.
Kalevalan luoja, kansanrunouden kerääjä ja kielentutkija.
Hän kävi koulua Tammisaaressa, Turussa ja Porvoossa puutetta kärsien, tuli ylioppilaaksi 1822, valmistui lääkäriksi, teki runonkeruumatkoja Itä-Karjalaan, Aunukseen ym.
Hän julkaisi Kalevalan 1835, Kantelettaren 1840, Suomen kansan sananlaskuja, Suomen kansan arvoituksia, Suomen kansan muinaisia loitsurunoja ja suuren suomalais-ruotsalaisen sanakirjan.
Kalevalan synty merkitsi aikoinaan suomalaisuudelle tavattoman paljon.
Suomalainen löysi menneisyytensä, runoutensa ja itsensä.
Suomen kielen professoriksi hän tuli 1853, hän oli myös suomen kirjakielen uudistaja.
Hän oli myös lehtimies.
Hän perusti ensimmäisen suomenkielisen aikakauskirjan Mehiläisen, joka ilmestyi 1836-37 ja 1839-40.
Alvar Aalto.
(s. 1898 Kuortaneella, k. 1976 Helsingissä).
arkkitehti.
Suomen Akatemian jäsen 1955-68.
Hän oli kansainvälisesti merkittävimpiä funktionalismin kauden ja sitä seuranneen ajan arkkitehteja.
Huomattavimpia töitä: Paimion parantola, Kansaneläkelaitoksen toimitalo, Finlandia-talo, Seinäjoen ja Vuoksenniskan kirkot, Göteborgin kaupungintalo, Essenin oopperatalo Saksassa ym.
Hän suunnitteli myös lukuisia asema- ja seutukaavoja sekä Suomeen että ulkomaille.
Esim. Rovaniemen asemakaava, Helsingin keskustasuunnitelma.
Hän toimi myös taideteollisuudessa ja kuvataiteissa.
Paavo Nurmi.
(s. 1897 Turussa, k. 1973 Helsingissä).
Kaikkien aikojen tunnetuin kestävyysjuoksija.
Hän voitti olympiakisoissa 1920-28 kaikkiaan yhdeksän kulta- ja kolme hopeamitalia ja juoksi uransa aikana 25 maailmanennätystä.
Hänet julistettiin ammattilaiseksi ja häneltä evättiin oikeus osallistua vuoden 1932 olympiakisoihin.
Häntä syytettiin amatöörisääntöjen vastaisten palkkioiden ottamisesta.
Lopetettuaan urheilun hän toimi kiinteistö- ja liikealalla.
Hän perusti 1968 nimeään kantavan säätiön, jonka tarkoituksena on edistää sydän- ja verisuonitautien sekä yleisen kansanterveyden tutkimusta.
Wäinö Aaltosen häntä esittävä juoksijapatsas paljastettiin Helsingissä 1925 (kaksoiskappale Turussa).
Suomen urheilun suuren ansioristin hän sai 1947.
Jean Sibelius.
(s. 1865 Hämeenlinnassa, k. 1957 Järvenpäässä).
Suomen musiikkihistorian merkittävin säveltäjä, professori.
Hän tuli ylioppilaaksi 1885, aikoi lakimieheksi, mutta ryhtyi harjoittamaan säveltaidetta.
Jo 10-vuotiaana hän oli säveltänyt Vesipisaroita viululle ja sellolle.
Sittemmin hän opiskeli Helsingin Musiikkiopistossa ja ulkomailla.
Tunnetuimpia hänen sävellyksistään ovat Kullervo-sinfonia, Tuonelan joutsen, Lemminkäisen paluu, Karelia-sarja, Finlandia ja seitsemän numeroitua sinfoniaa.
Etenkin uransa keskivaiheilla hän johti usein itse omia teoksiaan.
Hän sai ansioistaan 1897 valtion taiteilijaeläkkeen.
Helsingissä on Sibelius-Akatemia - Suomen ainoa ja Pohjoismaiden suurin musiikkikorkeakoulu.
Mennään matkalle!
Aika on mennyt nopeasti ja kesä on tulossa.
Riho ja Maria haluavat tehdä yhdessä matkan heinäkuussa, ennen kuin Rihon pitää muuttaa takaisin Viroon.
Hänellähän oli stipendi vain yhdeksi vuodeksi.
He ovat harkinneet asiaa ja tulleet tulokseen, että ulkomaille he eivät lähde (onhan täällä Suomessakin nähtävää), junalla eivät matkusta eivätkä pakettimatkalle osallistu, koska he haluavat olla kahden kesken.
Lappi kyllä miellyttäisi kumpaakin, mutta lentomatkaan sinne heillä ei ole varaa.
Lopulta he päättävät vuokrata auton ja ajella viikon Suomessa.
Riho kävi matkatoimistossa hakemassa esitteitä, ja niiden avulla he laativat seuraavan matkasuunnitelman.
Lähtöpaikka on Helsinki.
Ensimmäinen pysäkki on Raumalla.
(Turkuun he eivät mene, koska Riho on tutustunut kaupunkiin jo aikaisemmin.).
Rauman ehdoton helmi on Unescon maailmanperintökohde Vanha Rauma, joka on ainutlaatuinen esimerkki vanhasta pohjoismaisesta puukaupungista.
Sieltä löytyy lukematon määrä pieniä toimivia putiikkeja, käsityöliikkeitä, gallerioita, kahviloita ja ravintoloita.
Vanhassa Raumassa on idyllisiä asuinrakennuksia ja pihoja, aito torimiljöö ja useita kaupungin vuosisataisista perinteistä kertovia museoita.
Raumalta ajetaan Poriin, jossa pysähdytään kuuntelemaan jazzkonserttia, sillä samaan aikaan on Porin kansainväliset jazzfestivaalit.
Eihän voi jättää sellaista mahdollisuutta käyttämättä!
Luvassa on yli sata konserttia, ilmaista tai maksullista.
Poriin jäädään kuitenkin vain yhdeksi illaksi.
Seuraavana päivänä tullaan Tampereelle, jossa käydään Pyynikin ulkoilmateatterissa (siellä on pyörivä katsomo).
Liput on varattava etukäteen.
Sen tekee Maria.
Ohjelmassa on vielä Muumilaakson museo.
Tampereelta matkustetaan Jyväskylään, käydään Alvar Aallon museossa, pysähdytään Suomen toiseksi suurimman järven, Päijänteen rannalla.
Ollaan siellä yötä.
Jyväskylästä jatketaan Oulun kautta Pohjanmaan rannikkoa pitkin kohti Lappia, johon saavutaan Torniossa, Ruotsin rajalle.
Tullaan Rovaniemelle, Lapin uudenaikaiseen pääkaupunkiin.
Tehdään retkiä kansallispuistoihin.
Nähdään kesäyön aurinko, saamelaisia, poroja ja kalastetaan lohta.
Lohta kannattaa pyytää, vaikkei saisikaan, sanotaan.
Palataan Itä-Suomen kautta.
Kuopiossa noustaan Puijon näköalatorniin, päivällinen syödään pyörivässä ravintolassa.
Savonlinnaa varten on varattava pari päivää.
Höyrylaivalla matkustetaan Punkaharjulle, jota pidetään järvialueen ihanimpana paikkana.
Käydään Retretin taidekeskuksen näyttelyissä.
Retkeillään luonnonsuojelualueella.
Savonlinnassa ollaan yötä laivan hytissä.
Ohjelmaan kuuluu käynti pienellä saarella sijaitsevassa Olavinlinnassa, kauniimmassa Suomen vanhoista linnoista, jonka pihalla pidetään Savonlinnan oopperajuhlia.
Savonlinnasta on 80 kilometrin matka Imatralle.
Siellä on suuri koski, joka nykyisin tuottaa sähkövoimaa ja virtaa vapaana vain kesäsunnuntaisin.
Koskea ympäröivässä Kruununpuistossa tehdään pieni virkistävä kävely.
Etelä-Karjalassa halutaan tehdä vielä laivamatka Saimaan kanavalla, mutta vain siinä tapauksessa, jos aikaa riittää.
Lahden kautta tullaan takaisin Helsinkiin.
Lahti on maan tunnetuin urheilukeskus.
Siellä käydään katsomassa hyppyrimäkiä ja hiihtomuseossa.
Koska Riho ja Maria eivät välitä hotelleista, niin yövytään teltassa leirintäalueilla.
Ehdottomasti on otettava mukaan kamera, tiekartta, teltta ja makuupussi.
Harrastuksia.
Mitä harrastat?
Olen lapsuudesta asti harrastanut urheilua.
Jo viisivuotiaana aloin käydä vähintään kolme kertaa viikossa juoksemassa.
Myöhemmin harrastuksiini liittyi vielä uinti ja jalkapallo.
Vasta neljännellä luokalla päätin mennä pelaamaan koripalloa.
Valmentaja kutsui joukkueeseen, sillä olin varttunut oikein pitkäksi pojaksi.
Innostuin koripallosta ja olen harrastanut sitä ainakin kaksi kertaa viikossa.
Kouluaikana pääsin kaupungin joukkueeseenkin ja me voitimme Viron nuorten mestaruuskilpailut.
Aiemmin olimme hävinneet loppuottelussa.
Kun pääsin yliopistoon, aloin pelata yliopiston joukkueessa, mutta opiskelu vie nyt melkein kaiken aikani, enkä ole enää osallistunut kilpailuihin vaan käyn harjoituksissa omaksi ilokseni.
Tartossa kävin joka aamu juoksemassa noin pari kilometriä, tavallisesti isäni kanssa, mutta täällä Helsingissä olen ollut vähän laiska.
Pelaan kuitenkin kaksi kertaa viikossa koripalloa ja käyn toisinaan kuntosalissa.
Urheilun lisäksi harrastan kieliä ja maalaamista.
Koulussa opiskelin venäjää ja englantia, kielikursseilla saksaa ja suomea, nyt aloitin ruotsin opiskelun.
Olen aina ollut kiinnostunut vieraista kielistä ja yrittänyt käyttää niitä mahdollisimman paljon.
Luen säännöllisesti vieraskielisiä sanomalehtiä ja kirjoja.
Pystyn lukemaan ja kirjoittamaan kaikilla noilla kielillä paitsi ruotsiksi.
Olen toiminut Tartossa myös oppaana.
Aikomukseni on tulevaisuudessa opiskella vielä espanjaa ja ranskaa.
Piirtänyt olen niin kauan kuin muistan.
Kävin piirustusluokalla yhdeksän vuotta ja ajattelin mennä jopa opiskelemaan taidetta.
Tämän kykyni olen perinyt isältäni.
Perheessämme kaikki osaavat piirtää hyvin paitsi äitini.
Veljeni Hardi käy lasten taidekoulua ja hänen piirtämiään kuvia on ollut näyttelyissä.
Nykyisin jää vähän aikaa tähän harrastukseen, mutta silloin tällöin maalaan vieläkin, varsinkin jos olen pahalla tuulella.
Silloin maalaaminen auttaa.
Minä olen urheiluhullu.
Harrastan urheilua itse ja katson televisiosta kaikkia lajeja.
Nuorempana kilpailin itse, nykyään seuraan kilpailuja stadioneilla, mikäli mahdollista.
Ani harvoin minulta jää mitään tärkeää näkemättä.
Olen ollut läsnä monenkin maailmanennätyksen syntyessä.
Tilaan urheiluaikakauslehtiä ja luen mielelläni kirjoja kuuluisien urheilijoiden elämästä ja saavutuksista.
Lapsuudenkotini lähellä oli urheilukenttä, ja vietin siellä kaiket päivät.
Olen harrastanut monta lajia: yleisurheilua, tennistä, pyöräilyä, painia.
Parhaat tulokseni sittenkin ovat jääkiekosta ja uinnista.
Nykyään harrastan uintia.
Uin joka aamu kaksi kilometriä.
Kesäisin purjehdin.
En ymmärrä niitä ihmisiä, joille urheilu ei merkitse mitään.
Haluan eläkeläisenäkin olla hyvässä kunnossa.
Avioeroni sai alkunsa juuri siitä, että entinen vaimoni ei tukenut minua harrastuksissani ja suorastaan vihasi urheilemista.
Toinen harrastukseni on matkustaminen.
Pari kertaa vuodessa käyn ehdottomasti jossain ulkomailla.
Yritän aina löytää uuden ja jännittävän paikan.
Suurin haaveeni on käydä kaikilla mantereilla, listalta puuttuvat vielä Afrikka ja napamaat.
Se on kyllä aika kallis harrastus, mutta mitä varten ihminen sitten työskentelee?
Kun minulla ei nyt ole perhettä, on helppo löytää siihen rahaa.
Olen kuitenkin varma siitä, että jos menen uudelleen naimisiin ja syntyy lapsia, niin en missään tapauksessa luovu matkustamisesta.
Voihan sitä matkustaa yhdessä perheen kanssa.
Maailmassa on niin paljon nähtävää!
Paras matkani on tähän mennessä ollut kaksi viikkoa Japanissa, kun samaan aikaan pidettiin siellä olympiakisat.
Onnistuin näkemään jääkiekon finaaliottelun.
Mahtavaa!
Koko Japanista eksoottisine kulttuureineen ja ihmisineen jäi minulle unohtumattomat muistot.
Jos on vapaailta, istun ystävieni kanssa kapakassa tai käyn diskossa.
Minun suuri rakkauteni on teatteri ja klassinen musiikki.
Olen käynyt kymmenen vuotta musiikkikoulua, soittanut viulua, huilua ja pianoa.
Laulan melko hyvin.
Käyn usein klassisen musiikin konserteissa ja joskus oopperasta.
Olen kiinnostunut Verdistä ja muusta italialaisesta oopperasta.
Rahat menevätkin enimmäkseen lippuihin ja levyihin.
Ostan eniten klassisen musiikin levyjä mutta pidän myös jazz- ja kansanmusiikista.
Teatterista kiinnostuin vasta lukiossa.
Meillä oli erinomainen luokka ja hirveän hyvä äidinkielen opettaja, joka ohjasi teatterikerhoa ja järjesti monia esiintymisiä.
Hän innosti minut menemään teatterikoulun valintakokeeseen, mutta valitettavasti en päässyt ensimmäisellä kerralla opiskelemaan.
En anna vielä periksi.
Koetan ensi keväänä uudestaan.
Menin syksyllä teatterikurssille ja nyt näyttelen eräässä esityksessä.
Jos aikaa jää, esimerkiksi kesäisin, luen paljon.
Luen millaisia kirjoja tahansa, se riippuu mielialastani.
Luen dekkareita ja rakkausromaaneja yhtä hyvin kuin runoja ja historiallisia tutkimuksia.
En voi sietää minkäänlaisia roskalehtiä.
Pidän liikunnasta, pysyäkseni kunnossa käyn kaksi kertaa viikossa aerobicissa.
Vapaa-aika .
Mitä teet vapaa-aikoina?
Valitettavasti harrastuksiini ei jää enää paljon aikaa, koska minulla on suuri perhe.
Kerran tai kaksi viikossa käyn laulamassa sekakuorossa.
Olen tehnyt sitä jo lähes 25 vuotta enkä missään tapauksessa halua lopettaa.
Soitan usein kotona pianoa.
Aikaisemmin olen myös säveltänyt itse.
Muut harrastukseni ovat sellaisia tavallisia naisellisia: teen mielelläni käsitöitä, ja jos poikani Juha sallii, niin laitan ruokaa.
Pidän varsinkin leipomisesta.
Mielestäni neulon, virkkaan ja ompelen oikein hyvin.
Ainakin kaikki perheenjäsenet ovat sitä mieltä, koska villapaitoja, sukkia ja käsineitä riittää kaikille.
Keväisin ja kesäisin työskentelen puutarhassa sekä kotona että mökillä.
Se on parasta lepoa!
Kasvatan sisälläkin monenlaisia huonekasveja ja yrttejä.
Silloin tällöin käyn iltaisin ulkona, ja jos menen, niin teatteriin tai konserttiin.
Matti (Eijan aviomies).
Minulla ei ole mitään erikoista harrastusta.
Koululaisena keräsin huvin vuoksi postimerkkejä, opiskeluaikoina taas olin kiinnostunut autoista.
Kävin näyttelyissä ja tilasin vastaavia aikakauslehtiä.
Urheilusta en ole koskaan välittänyt.
Välillä pelaan pojan kanssa šakkia ja korttia.
Valitettavasti en soita mitään.
Minulla ei ole sävelkorvaa, mutta kuuntelen mielelläni, kuinka vaimoni Eija soittaa pianoa.
Pidän popmusiikista ja kuuntelen sitä usein ajaessani autoa.
Iltaisin katson tavallisesti elokuvia.
Pidän eniten 1950-luvun amerikkalaisista elokuvista.
Juhan kanssa käymme pari kertaa vuodessa elokuvissa, tavallisesti uusia jännityselokuvia katsomassa.
Ansaitsin kesätöissä rahaa ja ostin tänä syksynä itselleni moottoripyörän.
Alan ajaa nyt motocrossia.
Se on tällä hetkellä tärkeintä elämässäni, koulua tietenkin lukuun ottamatta.
Lukemisesta en välitä, urheilusta kylläkin.
Olen harrastanut hiihtoa ja pitkän matkan juoksua sekä pelannut jalkapalloa.
Joskus harrastan viimeksi mainittua vieläkin ja talvisin käyn laskettelemassa.
Soitan vähän kitaraa.
Kuuntelen ainoastaan rockmusiikkia.
Onnistuin saamaan hyvät laitteet tarjouksesta oikein halvalla.
Vapaahetkinäni ulkoilen, tavallisesti koiran kanssa.
Minä käyn ratsaamassa ja rakastan hevosten lisäksi muitakin eläimiä.
Haluaisin itselleni vielä kaniinin ja hamsterin, mutta vanhempani sanovat, ettei niistä kannata edes puhua, koska meillä jo on koira ja kissa.
Ehkä minusta tulee isona eläinlääkäri.
Kaikki elävä kiinnostaa minua.
Iltaisin olen tavallisesti ulkona.
Käyn usein diskoissa tai elokuvissa tai kuuntelen ystävien luona musiikkia.
Ihailen kaikenlaisia elokuva- ja poptähtiä.
Sannasta muu urheilu on tylsää, lukeminen ikävää, käsityö ja muu sellainen suorastaan inhottavaa.
Sanna vihaa koulua ja tuntuu siltä, että hän on joskus kyllästynyt koko maailmaan.
Hänestä kaikki aikuiset ovat tyhmiä, ja hänen kanssaan on vaikea päästä juttelemaan.
Sanna on juuri nyt vaikeassa iässä ja kaikki saattaa vielä muuttua.
Anun suuri rakkaus on luonto, sen tähden hän menikin yliopistoon lukemaan biologiaa.
Todennäköisesti hänestä tulee kuuluisa tiedenainen, sillä koko hänen vapaa-aikansa kuluu kaikenlaisiin kasveihin ja tutkimustöihin.
Anu ansaitsi jo kolmantena lukuvuotena opiskelijapalkinnon työstään, joka käsitteli Viron metsien nykytilannetta ja saasteiden vaikutusta ympäristöön.
Hänen isoisänsä oli maanviljelijä, ja Anu vietti lapsena kaikki kesät ja koululomat hänen kanssaan.
He vaelsivat yhdessä maatilan metsissä, ja vaari kertoi Anulle ihastuttavia tarinoita puiden, pensaiden ja hyönteisten elämästä.
Anu avusti häntä kaikenlaisissa maatöissä.
Hän kynti, istutti perunoita maahan, niitti heinää, kylvi, jopa ohjasi traktoria vaarin istuessa hänen vieressään.
Isovanhempien maatilan lähellä oli kaunista metsää, laajoja peltoja ja monta järveä.
Se on ihanin paikka, mitä voi kuvitella.
Isoisän kuoltua kaksi vuotta sitten mummo muutti kaupunkiin ja talo myyttiin.
Anun isoäiti ikävöi kaunista paikkaa, joka oli ollut hänen kotinaan lähes 40 vuotta, mutta hän ei kuitenkaan tahtonut enää olla siellä yksin.
Siihen liittyi liikaa muistoja onnellisesta elämästä yhdessä hänen miehensä kanssa.
Niinpä tuntuikin aivan luonnolliselta, kun Anu ilmoitti, että hänestä tulee luonnontutkija.
Päästyään ylioppilaaksi hän vei paperinsa Tarton yliopiston luonnontieteelliseen tiedekuntaan.
Joka vuosi Anu käy ystäviensä kanssa jollakin retkellä joko polkupyörällä, veneellä tai jalan.
Mielenkiintoisimmat matkat ovat olleet Kaukasukselle ja Karjalan kannakselle.
Viroa hän on tietysti retkeillyt pitkin ja poikin.
Anun kiinnostuksen kohteena on nyt Suomi rikkaine ja vaihtelevine luontoineen.
Hän suunnittelee ensi kesäksi retkeä Lappiin tuntureille.
Anu tietää, että se on valoisan kesän ja pimeän talven maa.
Kesällä Pohjois-Lapissa aurinko ei laske kahteen kuukauteen ja talvella se ei nouse ollenkaan.
Anu haluaisi käydä kerran Lapissa myös kaamosaikana.
Lisäksi häntä kiinnostaa saaristo, jossa on tuhansia saaria.
Ahvenanmaalla tai Järvi-Suomessakin olisi kiva käydä.
Onhan Suomi "tuhansien järvien maa".
Luonnon, retkeilyn ja tieteen lisäksi Anulta menee paljon aikaa opiskelijatoimintaan.
Hän on mukana monissa kokouksissa, saunailloissa ja retkillä.
Häntä kiinnostaa kovasti myös kansanperinne.
Kouluaikana hän kävi kansantanssiyhtyeessä laulamassa ja tanhuamassa.
Hän osaa myös soittaa kannelta.
Viime aikoina siihen ei enää ole jäänyt aikaa, mutta Anu uskoo kyllä tanssivansa ja laulavansa tulevaisuudessakin.
Onhan hänellä kaapissa isoäitinsä ompelema kansallispukukin.
Viikonloppu Helsingissä.
Rihon vanhemmat ovat soittaneet ja kertoneet matkustavansa poikiensa kanssa 2.6 (toisena päivänä kesäkuuta) Helsinkiin.
He aikovat tutustua Helsingin tärkeimpiin nähtävyyksiin ja käydä Serenan vesihuvipuistossa.
Riho on luvannut ottaa heidät vastaan.
Vanhemmat ovatkin nyt tulossa, mutta Riholla on kiire, koska hänen pitää lukea kielitieteen historian tenttiin.
Hän pyytää Mariaa tutustuttamaan heitä kaupunkiin.
Maria suostuu heti, sillä hänellä on vapaapäivä ja teatteriesityksetkin ovat tällä kertaa päättyneet.
He pohtivat vähän asiaa ja laativat yhdessä suunnitelman, joka näyttää tällaiselta:.
Lähtö Helsingin vanhassa keskustassa sijaitsevalta Senaatintorilta, jonka ympärillä on monta kaunista vanhaa rakennusta.
Torin keskellä on keisari Aleksanteri II:n patsas.
Kirkon vasemmalla puolella on yliopiston päärakennus ja kirjasto.
Oikealla puolella on valtioneuvoston rakennus, jossa istuu Suomen hallitus.
Tuomiokirkon takana sijaitsee Suomen Pankki.
Aleksanterinkatua (Helsingin tärkein liikekatu) pitkin Stockmannille asti, sieltä käännytään oikealle ja kävellään rautatieasemalle.
Helsingin asemarakennuksen on piirtänyt kuuluisa arkkitehti Eliel Saarinen.
Rautatientorilla, aseman vieressä on taidemuseo Ateneum ja sitä vastapäätä Kansallisteatteri.
Kuljetaan Helsingin pisintä katua Mannerheimintietä pitkin Postitalon ohi.
Oikealla on Kiasma - nykytaiteen museo.
Yli tien vasemmalla on Eduskuntatalo, vähän eteenpäin oikealla puolella Finlandia-talo, konsertti- ja kongressitalo.
Sitä vastapäätä on Kansallismuseo.
Töölönlahdella on myös Oopperatalo.
Temppeliaukion kirkko.
Se on kuuluisa kirkko, joka on rakennettu kallion sisään.
Nousu Olympiastadionin torniin katselemaan Helsinkiä.
Etelässä näkyy Suomenlahti, joka on osa Itämerta.
Itä- ja Pohjois-Helsingissä on suuri teollisuusalue.
Tunnetuin tehtaista on Arabian posliinitehdas.
Sibelius-monumentti.
Kävellään Kaivopuistossa.
Se on suuri viheralue, jossa on useita ulkomaiden lähetystöjä.
Korkeasaaren eläintarha.
Huvipuisto Linnanmäellä.
Suomenlinna - saarilinnoitus.
Koska nähtävää on yhdeksi päiväksi liikaa, niin Suomenlinnaan ja eläintarhaan mennään 5.6 (viidentenä kesäkuuta), kun vanhemmat palaavat Helsinkiin.
Välillä he aikovat käydä Laaksosilla Turussa.
Lopulta he varmistavat, että laiva saapuu Eteläsatamaan kello 11.10.
Riho lähtee perhettään vastaan.
He tulevat yhdessä Kauppatorin kautta keskustaan.
Ohimennen katsotaan Presidentinlinnaa.
Kello 11.45 tavataan Maria Senaatintorilla Tuomiokirkon edessä.
Lisätietoja Helsingistä:.
Helsinki on perustettu 1550.
Perustajana Ruotsin kuningas Kustaa Vaasa.
Vuonna 1809 Suomi liitettiin Venäjään ja vuonna 1812 Helsingistä tehtiin pääkaupunki.
Vuonna 1827 entinen pääkaupunki Turku paloi ja yliopisto siirrettiin Helsinkiin.
Helsingin keskustaa alettiin suunnitella ja rakentaa 1800-luvulla.
Vuonna 1939 Suomi joutui toiseen maailmansotaan.
Helsinkiä pommitettiin, mutta rakennukset korjattiin vai rakennettiin uudestaan.
Vuonna 1952 Helsingissä pidettiin olympialaiset.
Helsingin väkiluku on nykyään yli 600 000 henkeä.
Carl Gustaf Mannerheim (1867-1951) - marsalkka, valkoisten joukkojen komentaja Suomen kansalaissodassa vuosina 1917-1918, Suomen puolustusvoimien ylipäällikkö talvisodan (1939-1940) ja jatkosodan (1941-44) aikana, 1944-46 Suomen tasavallan presidentti.
Hänet valittiin vuonna 2004 suurimmaksi suomalaiseksi.
Tietoja Suomesta.
Suomen pinta-ala on 338 000 km2 (neliökilometriä).
Nykyään Suomessa on noin 5,4 miljoonaa asukasta.
Suomi on tasavalta.
Eduskunnassa on 200 kansanedustajaa.
Eduskunta valitaan neljäksi ja tasavallan presidentti kuudeksi vuodeksi kerrallaan.
Suomen lipun (siniristilipun) värit ovat sininen ja valkoinen.
Suomen rahayksikkö on euro.
1 euro = 100 senttiä.
Suomessa on kaksi virallista kieltä: suomi ja ruotsi (vuonna 1863 suomesta tuli maan toinen virallinen kieli).
93% (prosenttia) väestöstä puhuu äidinkielenään suomea, 5,4% ruotsia.
Virallinen asema on myös kolmella saamen kielellä, joita puhuu yhteensä noin 2300 ihmistä.
Saamelaiskielet ovat suomen sukukieliä.
Suomessa on yhdeksän historiallista maakuntaa: Häme, Satakunta, Savo, Karjala, Pohjanmaa, Varsinais-Suomi, Uusimaa, Ahvenanmaa ja Lappi.
Suomessa on n. 188 000 järveä ja 179 584 saarta.
Suomen järvien vesi on puhdasta ja korkealaatuista.
Korkein tunturi on Halti (korkeus 1328 m).
Suomen historiasta.
Suomi on asutettu heti jääkauden jälkeen eli noin 10 000 vuotta sitten.
1155-1323 Kristinusko tuotiin Suomeen lännestä.
Ruotsalaiset valloittivat Suomen.
Suomi liitettiin Ruotsiin.
1543 Turun piispa Mikael Agricola julkaisi ensimmäisen suomenkielisen ABC-kirjan eli aapisen.
Hän käänsi Uuden Testamentin suomeksi.
1640 perustettiin Turun yliopisto.
1642 ilmestyi koko Raamattu suomen kielellä.
1809 Ruotsi menetti Suomen Venäjälle.
Venäjän vallan aikana Suomi sai itsenäisen aseman sisäisissä asioissaan.
Vanha Ruotsin laki jäi voimaan.
1906 Suomi sai uuden perustuslain.
Suomen naiset saivat ensimmäisinä Euroopassa äänioikeuden ja ensimmäisinä maailmassa olla ehdolla.
1917 maaliskuun vallankumous teki lopun Venäjän keisarikunnasta.
Suomi sai itsenäisyyden 6. päivänä joulukuuta 1917.
Pian sen jälkeen alkoi sisällissota oikeiston (valkoisten) ja vasemmiston (punaisten) välillä, joka seuraavana vuonna päättyi oikeiston voittoon.
1939 Neuvostoliitto hyökkäsi Suomeen, syttyi talvisota, jossa Suomi menetti suurimman osan Karjalaa, mm. maan toiseksi suurimman kaupungin Viipurin.
1941-44 jatkosota, Suomi ryhtyi Saksan rinnalla sotaan Neuvostoliittoa vastaan.
Jatkosota loppui Suomen tappioon.
Suomi menetti Neuvostoliitolle lisää alueita ja joutui maksamaan raskaat sotakorvaukset.
1955 Suomi hyväksyttiin Yhdistyneiden kansakuntien jäseneksi.
1956-1981 presidentti Urho Kekkosen aikana sodanjälkeinen ulkopoliittinen passiivisuus vaihtui puolueettomuuspolitiikaksi, luotiin hyvät suhteet moniin maihin ja kansoihin.
1975 Helsingissä järjestettiin Euroopan turvallisuus- ja yhteistyökonferenssi (ETYK).
1995 Suomi liittyi Euroopan unioniin.
2000 Tarja Halosesta tuli Suomen ensimmäinen naispresidentti.
2002 Suomen rahayksiköksi tuli markan sijasta euro.
Miten Rihon ja Marian tarina jatkuu?
Onnellinen perhe-elämä.
Tuhoaako anoppi suhteen?
Mariasta tulee kuuluisa elokuvatähti.
